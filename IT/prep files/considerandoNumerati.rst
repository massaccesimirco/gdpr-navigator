============
CONSIDERANDO
============

considerando quanto segue:


.. [C1] La protezione delle persone fisiche con riguardo al trattamento dei dati di carattere personale è un diritto fondamentale. L'articolo 8,   paragrafo 1, della Carta dei diritti fondamentali dell'Unione europea   («Carta») e l'articolo 16, paragrafo 1, del trattato sul   funzionamento dell'Unione europea («TFUE») stabiliscono che ogni   persona ha diritto alla protezione dei dati di carattere personale   che la riguardano. 

.. [C2] I principi e le norme a tutela delle persone fisiche con riguardo al trattamento dei dati personali dovrebbero rispettarne i diritti e le   libertà fondamentali, in particolare il diritto alla protezione dei   dati personali, a prescindere dalla loro nazionalità o dalla loro   residenza. Il presente regolamento è inteso a contribuire alla   realizzazione di uno spazio di libertà, sicurezza e giustizia e di   un'unione economica, al progresso economico e sociale, al   rafforzamento e alla convergenza delle economie nel mercato interno e   al benessere delle persone fisiche. 

.. [C3] La direttiva 95/46/CE del Parlamento europeo e del Consiglio   ha come obiettivo di armonizzare la tutela dei diritti e delle   libertà fondamentali delle persone fisiche rispetto alle attività di   trattamento dei dati e assicurare la libera circolazione dei dati   personali tra Stati membri. 

.. [C4] Il trattamento dei dati personali dovrebbe essere al servizio   dell'uomo. Il diritto alla protezione dei dati di carattere personale   non è una prerogativa assoluta, ma va considerato alla luce della sua   funzione sociale e va contemperato con altri diritti fondamentali, in   ossequio al principio di proporzionalità. Il presente regolamento   rispetta tutti i diritti fondamentali e osserva le libertà e i   principi riconosciuti dalla Carta, sanciti dai trattati, in   particolare il rispetto della vita privata e familiare, del domicilio   e delle comunicazioni, la protezione dei dati personali, la libertà   di pensiero, di coscienza e di religione, la libertà di espressione e   d'informazione, la libertà d'impresa, il diritto a un ricorso   effettivo e a un giudice imparziale, nonché la diversità culturale,   religiosa e linguistica. 

.. [C5] L'integrazione economica e sociale conseguente al funzionamento del   mercato interno ha condotto a un considerevole aumento dei flussi   transfrontalieri di dati personali e quindi anche dei dati personali   scambiati, in tutta l'Unione, tra attori pubblici e privati, comprese   persone fisiche, associazioni e imprese. Il diritto dell'Unione   impone alle autorità nazionali degli Stati membri di cooperare e   scambiarsi dati personali per essere in grado di svolgere le   rispettive funzioni o eseguire compiti per conto di un'autorità di un   altro Stato membro. 

.. [C6] La rapidità dell'evoluzione tecnologica e la globalizzazione   comportano nuove sfide per la protezione dei dati personali. La   portata della condivisione e della raccolta di dati personali è   aumentata in modo significativo. La tecnologia attuale consente tanto   alle imprese private quanto alle autorità pubbliche di utilizzare   dati personali, come mai in precedenza, nello svolgimento delle loro   attività. Sempre più spesso, le persone fisiche rendono disponibili   al pubblico su scala mondiale informazioni personali che li   riguardano. La tecnologia ha trasformato l'economia e le relazioni   sociali e dovrebbe facilitare ancora di più la libera circolazione   dei dati personali all'interno dell'Unione e il loro trasferimento   verso paesi terzi e organizzazioni internazionali, garantendo al   tempo stesso un elevato livello di protezione dei dati personali. 

.. [C7] Tale evoluzione richiede un quadro più solido e coerente in materia   di protezione dei dati nell'Unione, affiancato da efficaci misure di   attuazione, data l'importanza di creare il clima di fiducia che   consentirà lo sviluppo dell'economia digitale in tutto il mercato   interno. È opportuno che le persone fisiche abbiano il controllo dei   dati personali che li riguardano e che la certezza giuridica e   operativa sia rafforzata tanto per le persone fisiche quanto per gli   operatori economici e le autorità pubbliche. 

.. [C8] Ove il presente regolamento preveda specificazioni o limitazioni   delle sue norme ad opera del diritto degli Stati membri, gli Stati   membri possono, nella misura necessaria per la coerenza e per rendere   le disposizioni nazionali comprensibili alle persone cui si   applicano, integrare elementi del presente regolamento nel proprio   diritto nazionale. 

.. [C9] Sebbene i suoi obiettivi e principi rimangano tuttora validi, la   direttiva 95/46/CE non ha impedito la frammentazione   dell'applicazione della protezione dei dati personali nel territorio   dell'Unione, né ha eliminato l'incertezza giuridica o la percezione,   largamente diffusa nel pubblico, che in particolare le operazioni   online comportino rischi per la protezione delle persone fisiche. La   compresenza di diversi livelli di protezione dei diritti e delle   libertà delle persone fisiche, in particolare del diritto alla   protezione dei dati personali, con riguardo al trattamento di tali   dati negli Stati membri può ostacolare la libera circolazione dei   dati personali all'interno dell'Unione. Tali differenze possono   pertanto costituire un freno all'esercizio delle attività economiche   su scala dell'Unione, falsare la concorrenza e impedire alle autorità   nazionali di adempiere agli obblighi loro derivanti dal diritto   dell'Unione. Tale divario creatosi nei livelli di protezione è dovuto   alle divergenze nell'attuare e applicare la direttiva 95/46/CE. 

.. [C10] Al fine di assicurare un livello coerente ed elevato di protezione   delle persone fisiche e rimuovere gli ostacoli alla circolazione dei   dati personali all'interno dell'Unione, il livello di protezione dei   diritti e delle libertà delle persone fisiche con riguardo al   trattamento di tali dati dovrebbe essere equivalente in tutti gli   Stati membri. È opportuno assicurare un'applicazione coerente e   omogenea delle norme a protezione dei diritti e delle libertà   fondamentali delle persone fisiche con riguardo al trattamento dei   dati personali in tutta l'Unione. Per quanto riguarda il trattamento   dei dati personali per l'adempimento di un obbligo legale, per   l'esecuzione di un compito di interesse pubblico o connesso   all'esercizio di pubblici poteri di cui è investito il titolare del   trattamento, gli Stati membri dovrebbero rimanere liberi di mantenere   o introdurre norme nazionali al fine di specificare ulteriormente   l'applicazione delle norme del presente regolamento. In combinato   disposto con la legislazione generale e orizzontale in materia di   protezione dei dati che attua la direttiva 95/46/CE gli Stati membri   dispongono di varie leggi settoriali in settori che richiedono   disposizioni più specifiche. Il presente regolamento prevede anche un   margine di manovra degli Stati membri per precisarne le norme, anche   con riguardo al trattamento di categorie particolari di dati   personali («dati sensibili»). In tal senso, il presente regolamento   non esclude che il diritto degli Stati membri stabilisca le   condizioni per specifiche situazioni di trattamento, anche   determinando con maggiore precisione le condizioni alle quali il   trattamento di dati personali è lecito. 

.. [C11] Un'efficace protezione dei dati personali in tutta l'Unione   presuppone il rafforzamento e la disciplina dettagliata dei diritti   degli interessati e degli obblighi di coloro che effettuano e   determinano il trattamento dei dati personali, nonché poteri   equivalenti per controllare e assicurare il rispetto delle norme di   protezione dei dati personali e sanzioni equivalenti per le   violazioni negli Stati membri. 

.. [C12] L'articolo 16, paragrafo 2, TFUE conferisce al Parlamento europeo e   al Consiglio il mandato di stabilire le norme relative alla   protezione delle persone fisiche con riguardo al trattamento dei dati   di carattere personale e le norme relative alla libera circolazione   di tali dati. 

.. [C13] Per assicurare un livello coerente di protezione delle persone   fisiche in tutta l'Unione e prevenire disparità che possono   ostacolare la libera circolazione dei dati personali nel mercato   interno, è necessario un regolamento che garantisca certezza del   diritto e trasparenza agli operatori economici, comprese le micro,   piccole e medie imprese, offra alle persone fisiche in tutti gli   Stati membri il medesimo livello di diritti azionabili e di obblighi   e responsabilità dei titolari del trattamento e dei responsabili del   trattamento e assicuri un monitoraggio coerente del trattamento dei   dati personali, sanzioni equivalenti in tutti gli Stati membri e una   cooperazione efficace tra le autorità di controllo dei diversi Stati   membri. Per il buon funzionamento del mercato interno è necessario   che la libera circolazione dei dati personali all'interno dell'Unione   non sia limitata né vietata per motivi attinenti alla protezione   delle persone fisiche con riguardo al trattamento dei dati personali.   Per tener conto della specifica situazione delle micro, piccole e   medie imprese, il presente regolamento prevede una deroga per le   organizzazioni che hanno meno di 250 dipendenti per quanto riguarda   la conservazione delle registrazioni. Inoltre, le istituzioni e gli   organi dell'Unione e gli Stati membri e le loro autorità di controllo   sono invitati a considerare le esigenze specifiche delle micro,   piccole e medie imprese nell'applicare il presente regolamento. La   nozione di micro, piccola e media impresa dovrebbe ispirarsi   all'articolo 2 dell'allegato della raccomandazione 2003/361/CE della   Commissione. 

.. [C14] È opportuno che la protezione prevista dal presente regolamento si   applichi alle persone fisiche, a prescindere dalla nazionalità o dal   luogo di residenza, in relazione al trattamento dei loro dati   personali. Il presente regolamento non disciplina il trattamento dei   dati personali relativi a persone giuridiche, in particolare imprese   dotate di personalità giuridica, compresi il nome e la forma della   persona giuridica e i suoi dati di contatto. 

.. [C15] Al fine di evitare l'insorgere di gravi rischi di elusione, la   protezione delle persone fisiche dovrebbe essere neutrale sotto il   profilo tecnologico e non dovrebbe dipendere dalle tecniche   impiegate. La protezione delle persone fisiche dovrebbe applicarsi   sia al trattamento automatizzato che al trattamento manuale dei dati   personali, se i dati personali sono contenuti o destinati a essere   contenuti in un archivio. Non dovrebbero rientrare nell'ambito di   applicazione del presente regolamento i fascicoli o le serie di   fascicoli non strutturati secondo criteri specifici, così come le   rispettive copertine. 

.. [C16] Il presente regolamento non si applica a questioni di tutela dei   diritti e delle libertà fondamentali o di libera circolazione dei   dati personali riferite ad attività che non rientrano nell'ambito di   applicazione del diritto dell'Unione, quali le attività riguardanti   la sicurezza nazionale. Il presente regolamento non si applica al   trattamento dei dati personali effettuato dagli Stati membri   nell'esercizio di attività relative alla politica estera e di   sicurezza comune dell'Unione. 

.. [C17] Il regolamento (CE) n. 45/2001 del Parlamento europeo e del   Consiglio   si applica al trattamento di dati personali effettuato da   istituzioni, organi, uffici e agenzie dell'Unione. Il regolamento   (CE) n. 45/2001 e gli altri atti giuridici dell'Unione applicabili a   tale trattamento di dati personali dovrebbero essere adeguati ai   principi e alle norme stabiliti dal presente regolamento e applicati   alla luce dello stesso. Per offrire un quadro di protezione dei dati   solido e coerente nell'Unione, si dovrebbe procedere, successivamente   all'adozione del presente regolamento, ai necessari adeguamenti del   regolamento (CE) n. 45/2001, al fine di consentirne l'applicazione   contemporaneamente al presente regolamento. 

.. [C18] Il presente regolamento non si applica al trattamento di dati   personali effettuato da una persona fisica nell'ambito di attività a   carattere esclusivamente personale o domestico e quindi senza una   connessione con un'attività commerciale o professionale. Le attività   a carattere personale o domestico potrebbero comprendere la   corrispondenza e gli indirizzari, o l'uso dei social network e   attività online intraprese nel quadro di tali attività. Tuttavia, il   presente regolamento si applica ai titolari del trattamento o ai   responsabili del trattamento che forniscono i mezzi per trattare dati   personali nell'ambito di tali attività a carattere personale o   domestico. 

.. [C19] La protezione delle persone fisiche con riguardo al trattamento dei   dati personali da parte delle autorità competenti a fini di   prevenzione, indagine, accertamento e perseguimento di reati o   esecuzione di sanzioni penali, incluse la salvaguardia contro, e la   prevenzione di, minacce alla sicurezza pubblica, e la libera   circolazione di tali dati sono oggetto di uno specifico atto   dell'Unione. Il presente regolamento non dovrebbe pertanto applicarsi   ai trattamenti effettuati per tali finalità. I dati personali   trattati dalle autorità pubbliche in forza del presente regolamento,   quando utilizzati per tali finalità, dovrebbero invece essere   disciplinati da un più specifico atto dell'Unione, segnatamente la   direttiva (UE) 2016/680 del Parlamento europeo e del   Consiglio.   Gli Stati membri possono conferire alle autorità competenti ai sensi   della direttiva (UE) 2016/680 altri compiti che non siano   necessariamente svolti a fini di prevenzione, indagine, accertamento   e perseguimento di reati o esecuzione di sanzioni penali, incluse la   salvaguardia contro, e la prevenzione di, minacce alla sicurezza   pubblica, affinché il trattamento di dati personali per tali altre   finalità, nella misura in cui ricada nell'ambito di applicazione del   diritto dell'Unione, rientri nell'ambito di applicazione del presente   regolamento.     Con riguardo al trattamento dei dati personali da parte di tali   autorità competenti per finalità rientranti nell'ambito di   applicazione del presente regolamento, gli Stati membri dovrebbero   poter mantenere o introdurre disposizioni più specifiche per adattare   l'applicazione delle disposizioni del presente regolamento. Tali   disposizioni possono determinare con maggiore precisione requisiti   specifici per il trattamento di dati personali da parte di dette   autorità competenti per tali altre finalità, tenuto conto della   struttura costituzionale, organizzativa e amministrativa dei   rispettivi Stati membri. Quando il trattamento dei dati personali   effettuato da organismi privati rientra nell'ambito di applicazione   del presente regolamento, è opportuno che lo stesso preveda la   facoltà per gli Stati membri, a determinate condizioni, di adottare   disposizioni legislative intese a limitare determinati obblighi e   diritti, qualora tale limitazione costituisca una misura necessaria e   proporzionata in una società democratica per la salvaguardia di   importanti interessi specifici, comprese la sicurezza pubblica e le   attività di prevenzione, indagine, accertamento e perseguimento di   reati o l'esecuzione di sanzioni penali, incluse la salvaguardia   contro, e la prevenzione di, minacce alla sicurezza pubblica. Ciò   riveste particolare importanza ad esempio nel quadro del riciclaggio   o di attività di medicina legale. 

.. [C20] Sebbene il presente regolamento si applichi, tra l'altro, anche alle   attività delle autorità giurisdizionali e di altre autorità   giudiziarie, il diritto dell'Unione o degli Stati membri potrebbe   specificare le operazioni e le procedure di trattamento relativamente   al trattamento dei dati personali effettuato da autorità   giurisdizionali e da altre autorità giudiziarie. Non è opportuno che   rientri nella competenza delle autorità di controllo il trattamento   di dati personali effettuato dalle autorità giurisdizionali   nell'adempimento delle loro funzioni giurisdizionali, al fine di   salvaguardare l'indipendenza della magistratura nell'adempimento dei   suoi compiti giurisdizionali, compreso il processo decisionale. Si   dovrebbe poter affidare il controllo su tali trattamenti di dati ad   organismi specifici all'interno del sistema giudiziario dello Stato   membro, che dovrebbero in particolare assicurare la conformità alle   norme del presente regolamento, rafforzare la consapevolezza della   magistratura con riguardo agli obblighi che alla stessa derivano dal   presente regolamento ed esaminare i reclami in relazione a tali   operazioni di trattamento dei dati. 

.. [C21] Il presente regolamento non pregiudica l'applicazione della   direttiva 2000/31/CE del Parlamento europeo e del Consiglio,   in particolare delle norme relative alla responsabilità dei   prestatori intermediari di servizi di cui agli articoli da 12 a 15   della medesima direttiva. Detta direttiva mira a contribuire al buon   funzionamento del mercato interno garantendo la libera circolazione   dei servizi della società dell'informazione tra Stati membri. 

.. [C22] Qualsiasi trattamento di dati personali effettuato nell'ambito delle   attività di uno stabilimento di un titolare del trattamento o   responsabile del trattamento nel territorio dell'Unione dovrebbe   essere conforme al presente regolamento, indipendentemente dal fatto   che il trattamento avvenga all'interno dell'Unione. Lo stabilimento   implica l'effettivo e reale svolgimento di attività nel quadro di   un'organizzazione stabile. A tale riguardo, non è determinante la   forma giuridica assunta, sia essa una succursale o una filiale dotata   di personalità giuridica. 

.. [C23] Onde evitare che una persona fisica venga privata della protezione   cui ha diritto in base al presente regolamento, è opportuno che   questo disciplini il trattamento dei dati personali degli interessati   che si trovano nell'Unione effettuato da un titolare del trattamento   o da un responsabile del trattamento non stabilito nell'Unione,   quando le attività di trattamento sono connesse all'offerta di beni o   servizi a detti interessati indipendentemente dal fatto che vi sia un   pagamento correlato. Per determinare se tale titolare o responsabile   del trattamento stia offrendo beni o servizi agli interessati che si   trovano nell'Unione, è opportuno verificare se risulta che il   titolare o il responsabile del trattamento intenda fornire servizi   agli interessati in uno o più Stati membri dell'Unione. Mentre la   semplice accessibilità del sito web del titolare del trattamento, del   responsabile del trattamento o di un intermediario nell'Unione, di un   indirizzo di posta elettronica o di altre coordinate di contatto o   l'impiego di una lingua abitualmente utilizzata nel paese terzo in   cui il titolare del trattamento è stabilito sono insufficienti per   accertare tale intenzione, fattori quali l'utilizzo di una lingua o   di una moneta abitualmente utilizzata in uno o più Stati membri, con   la possibilità di ordinare beni e servizi in tale altra lingua, o la   menzione di clienti o utenti che si trovano nell'Unione possono   evidenziare l'intenzione del titolare o del responsabile del   trattamento di offrire beni o servizi agli interessati nell'Unione. 

.. [C24] È opportuno che anche il trattamento dei dati personali degli   interessati che si trovano nell'Unione ad opera di un titolare del   trattamento o di un responsabile del trattamento non stabilito   nell'Unione sia soggetto al presente regolamento quando è riferito al   monitoraggio del comportamento di detti interessati, nella misura in   cui tale comportamento ha luogo all'interno dell'Unione. Per   stabilire se un'attività di trattamento sia assimilabile al controllo   del comportamento dell'interessato, è opportuno verificare se le   persone fisiche sono tracciate su internet, compreso l'eventuale   ricorso successivo a tecniche di trattamento dei dati personali che   consistono nella profilazione della persona fisica, in particolare   per adottare decisioni che la riguardano o analizzarne o prevederne   le preferenze, i comportamenti e le posizioni personali. 

.. [C25] Laddove vige il diritto di uno Stato membro in virtù del diritto   internazionale pubblico, ad esempio nella rappresentanza diplomatica   o consolare di uno Stato membro, il presente regolamento dovrebbe   applicarsi anche a un titolare del trattamento non stabilito   nell'Unione. 

.. [C26] È auspicabile applicare i principi di protezione dei dati a tutte le   informazioni relative a una persona fisica identificata o   identificabile. I dati personali sottoposti a pseudonimizzazione, i   quali potrebbero essere attribuiti a una persona fisica mediante   l'utilizzo di ulteriori informazioni, dovrebbero essere considerati   informazioni su una persona fisica identificabile. Per stabilire   l'identificabilità di una persona è opportuno considerare tutti i   mezzi, come l'individuazione, di cui il titolare del trattamento o un   terzo può ragionevolmente avvalersi per identificare detta persona   fisica direttamente o indirettamente. Per accertare la ragionevole   probabilità di utilizzo dei mezzi per identificare la persona fisica,   si dovrebbe prendere in considerazione l'insieme dei fattori   obiettivi, tra cui i costi e il tempo necessario per   l'identificazione, tenendo conto sia delle tecnologie disponibili al   momento del trattamento, sia degli sviluppi tecnologici. I principi   di protezione dei dati non dovrebbero pertanto applicarsi a   informazioni anonime, vale a dire informazioni che non si riferiscono   a una persona fisica identificata o identificabile o a dati personali   resi sufficientemente anonimi da impedire o da non consentire più   l'identificazione dell'interessato. Il presente regolamento non si   applica pertanto al trattamento di tali informazioni anonime, anche   per finalità statistiche o di ricerca. 

.. [C27] Il presente regolamento non si applica ai dati personali delle   persone decedute. Gli Stati membri possono prevedere norme   riguardanti il trattamento dei dati personali delle persone decedute. 

.. [C28] L'applicazione della pseudonimizzazione ai dati personali può ridurre   i rischi per gli interessati e aiutare i titolari del trattamento e i   responsabili del trattamento a rispettare i loro obblighi di   protezione dei dati. L'introduzione esplicita della   «pseudonimizzazione» nel presente regolamento non è quindi intesa a   precludere altre misure di protezione dei dati. 

.. [C29] Al fine di creare incentivi per l'applicazione della   pseudonimizzazione nel trattamento dei dati personali, dovrebbero   essere possibili misure di pseudonimizzazione con possibilità di   analisi generale all'interno dello stesso titolare del trattamento,   qualora il titolare del trattamento abbia adottato le misure tecniche   e organizzative necessarie ad assicurare, per il trattamento   interessato, l'attuazione del presente regolamento, e che le   informazioni aggiuntive per l'attribuzione dei dati personali a un   interessato specifico siano conservate separatamente. Il titolare del   trattamento che effettua il trattamento dei dati personali dovrebbe   indicare le persone autorizzate all'interno dello stesso titolare del   trattamento. 

.. [C30] Le persone fisiche possono essere associate a identificativi online   prodotti dai dispositivi, dalle applicazioni, dagli strumenti e dai   protocolli utilizzati, quali gli indirizzi IP, a marcatori temporanei   (cookies) o a identificativi di altro tipo, come i tag di   identificazione a radiofrequenza. Tali identificativi possono   lasciare tracce che, in particolare se combinate con identificativi   univoci e altre informazioni ricevute dai server, possono essere   utilizzate per creare profili delle persone fisiche e identificarle. 

.. [C31] Le autorità pubbliche a cui i dati personali sono comunicati   conformemente a un obbligo legale ai fini dell'esercizio della loro   missione istituzionale, quali autorità fiscali e doganali, unità di   indagine finanziaria, autorità amministrative indipendenti o autorità   dei mercati finanziari, responsabili della regolamentazione e della   vigilanza dei mercati dei valori mobiliari, non dovrebbero essere   considerate destinatari qualora ricevano dati personali che sono   necessari per svolgere una specifica indagine nell'interesse   generale, conformemente al diritto dell'Unione o degli Stati membri.   Le richieste di comunicazione inviate dalle autorità pubbliche   dovrebbero sempre essere scritte, motivate e occasionali e non   dovrebbero riguardare un intero archivio o condurre   all'interconnessione di archivi. Il trattamento di tali dati   personali da parte delle autorità pubbliche dovrebbe essere conforme   alle norme in materia di protezione dei dati applicabili secondo le   finalità del trattamento. 

.. [C32] Il consenso dovrebbe essere espresso mediante un atto positivo   inequivocabile con il quale l'interessato manifesta l'intenzione   libera, specifica, informata e inequivocabile di accettare il   trattamento dei dati personali che lo riguardano, ad esempio mediante   dichiarazione scritta, anche attraverso mezzi elettronici, o orale.   Ciò potrebbe comprendere la selezione di un'apposita casella in un   sito web, la scelta di impostazioni tecniche per servizi della   società dell'informazione o qualsiasi altra dichiarazione o qualsiasi   altro comportamento che indichi chiaramente in tale contesto che   l'interessato accetta il trattamento proposto. Non dovrebbe pertanto   configurare consenso il silenzio, l'inattività o la preselezione di   caselle. Il consenso dovrebbe applicarsi a tutte le attività di   trattamento svolte per la stessa o le stesse finalità. Qualora il   trattamento abbia più finalità, il consenso dovrebbe essere prestato   per tutte queste. Se il consenso dell'interessato è richiesto   attraverso mezzi elettronici, la richiesta deve essere chiara,   concisa e non interferire immotivatamente con il servizio per il   quale il consenso è espresso. 

.. [C33] In molti casi non è possibile individuare pienamente la finalità del   trattamento dei dati personali a fini di ricerca scientifica al   momento della raccolta dei dati. Pertanto, dovrebbe essere consentito   agli interessati di prestare il proprio consenso a taluni settori   della ricerca scientifica laddove vi sia rispetto delle norme   deontologiche riconosciute per la ricerca scientifica. Gli   interessati dovrebbero avere la possibilità di prestare il proprio   consenso soltanto a determinati settori di ricerca o parti di   progetti di ricerca nella misura consentita dalla finalità prevista. 

.. [C34] È opportuno che per dati genetici si intendano i dati personali   relativi alle caratteristiche genetiche, ereditarie o acquisite, di   una persona fisica, che risultino dall'analisi di un campione   biologico della persona fisica in questione, in particolare   dall'analisi dei cromosomi, dell'acido desossiribonucleico (DNA) o   dell'acido ribonucleico (RNA), ovvero dall'analisi di un altro   elemento che consenta di ottenere informazioni equivalenti. 

.. [C35] Nei dati personali relativi alla salute dovrebbero rientrare tutti i   dati riguardanti lo stato di salute dell'interessato che rivelino   informazioni connesse allo stato di salute fisica o mentale passata,   presente o futura dello stesso. Questi comprendono informazioni sulla   persona fisica raccolte nel corso della sua registrazione al fine di   ricevere servizi di assistenza sanitaria o della relativa prestazione   di cui alla direttiva 2011/24/UE del Parlamento europeo e del   Consiglio;   un numero, un simbolo o un elemento specifico attribuito a una   persona fisica per identificarla in modo univoco a fini sanitari; le   informazioni risultanti da esami e controlli effettuati su una parte   del corpo o una sostanza organica, compresi i dati genetici e i   campioni biologici; e qualsiasi informazione riguardante, ad esempio,   una malattia, una disabilità, il rischio di malattie, l'anamnesi   medica, i trattamenti clinici o lo stato fisiologico o biomedico   dell'interessato, indipendentemente dalla fonte, quale, ad esempio,   un medico o altro operatore sanitario, un ospedale, un dispositivo   medico o un test diagnostico in vitro. 

.. [C36] Lo stabilimento principale di un titolare del trattamento nell'Unione   dovrebbe essere il luogo in cui ha sede la sua amministrazione   centrale nell'Unione, a meno che le decisioni sulle finalità e i   mezzi del trattamento di dati personali siano adottate in un altro   stabilimento del titolare del trattamento nell'Unione, nel qual caso   tale altro stabilimento dovrebbe essere considerato lo stabilimento   principale. Lo stabilimento principale di un titolare del trattamento   nell'Unione dovrebbe essere determinato in base a criteri obiettivi e   implicare l'effettivo e reale svolgimento di attività di gestione   finalizzate alle principali decisioni sulle finalità e sui mezzi del   trattamento nel quadro di un'organizzazione stabile. Tale criterio   non dovrebbe dipendere dal fatto che i dati personali siano trattati   in quella sede. La presenza o l'uso di mezzi tecnici e tecnologie di   trattamento di dati personali o di attività di trattamento non   costituiscono di per sé lo stabilimento principale né sono quindi   criteri determinanti della sua esistenza. Per quanto riguarda il   responsabile del trattamento, per «stabilimento principale» dovrebbe   intendersi il luogo in cui ha sede la sua amministrazione centrale   nell'Unione o, se non dispone di un'amministrazione centrale   nell'Unione, il luogo in cui sono condotte le principali attività di   trattamento nell'Unione. In caso di coinvolgimento sia del titolare   del trattamento sia del responsabile del trattamento, l'autorità di   controllo competente capofila dovrebbe continuare a essere l'autorità   di controllo dello Stato membro in cui il titolare del trattamento ha   lo stabilimento principale, ma l'autorità di controllo del   responsabile del trattamento dovrebbe essere considerata autorità di   controllo interessata e tale autorità di controllo dovrebbe   partecipare alla procedura di cooperazione prevista dal presente   regolamento. In ogni caso, le autorità di controllo dello Stato   membro o degli Stati membri in cui il responsabile del trattamento ha   uno o più stabilimenti non dovrebbero essere considerate autorità di   controllo interessate quando il progetto di decisione riguarda   soltanto il titolare del trattamento. Se il trattamento è effettuato   da un gruppo imprenditoriale, lo stabilimento principale dell'impresa   controllante dovrebbe essere considerato lo stabilimento principale   del gruppo di imprese, tranne nei casi in cui le finalità e i mezzi   del trattamento sono stabiliti da un'altra impresa. 

.. [C37] Un gruppo imprenditoriale dovrebbe costituirsi di un'impresa   controllante e delle sue controllate, là dove l'impresa controllante   dovrebbe essere quella che può esercitare un'influenza dominante   sulle controllate in forza, ad esempio, della proprietà, della   partecipazione finanziaria o delle norme societarie o del potere di   fare applicare le norme in materia di protezione dei dati personali.   Un'impresa che controlla il trattamento dei dati personali in imprese   a essa collegate dovrebbe essere considerata, unitamente a tali   imprese, quale «gruppo imprenditoriale». 

.. [C38] I minori meritano una specifica protezione relativamente ai loro dati   personali, in quanto possono essere meno consapevoli dei rischi,   delle conseguenze e delle misure di salvaguardia interessate nonché   dei loro diritti in relazione al trattamento dei dati personali. Tale   specifica protezione dovrebbe, in particolare, riguardare l'utilizzo   dei dati personali dei minori a fini di marketing o di creazione di   profili di personalità o di utente e la raccolta di dati personali   relativi ai minori all'atto dell'utilizzo di servizi forniti   direttamente a un minore. Il consenso del titolare della   responsabilità genitoriale non dovrebbe essere necessario nel quadro   dei servizi di prevenzione o di consulenza forniti direttamente a un   minore. 

.. [C39] Qualsiasi trattamento di dati personali dovrebbe essere lecito e   corretto. Dovrebbero essere trasparenti per le persone fisiche le   modalità con cui sono raccolti, utilizzati, consultati o altrimenti   trattati dati personali che li riguardano nonché la misura in cui i   dati personali sono o saranno trattati. Il principio della   trasparenza impone che le informazioni e le comunicazioni relative al   trattamento di tali dati personali siano facilmente accessibili e   comprensibili e che sia utilizzato un linguaggio semplice e chiaro.   Tale principio riguarda, in particolare, l'informazione degli   interessati sull'identità del titolare del trattamento e sulle   finalità del trattamento e ulteriori informazioni per assicurare un   trattamento corretto e trasparente con riguardo alle persone fisiche   interessate e ai loro diritti di ottenere conferma e comunicazione di   un trattamento di dati personali che li riguardano. È opportuno che   le persone fisiche siano sensibilizzate ai rischi, alle norme, alle   garanzie e ai diritti relativi al trattamento dei dati personali,   nonché alle modalità di esercizio dei loro diritti relativi a tale   trattamento. In particolare, le finalità specifiche del trattamento   dei dati personali dovrebbero essere esplicite e legittime e   precisate al momento della raccolta di detti dati personali. I dati   personali dovrebbero essere adeguati, pertinenti e limitati a quanto   necessario per le finalità del loro trattamento. Da qui l'obbligo, in   particolare, di assicurare che il periodo di conservazione dei dati   personali sia limitato al minimo necessario. I dati personali   dovrebbero essere trattati solo se la finalità del trattamento non è   ragionevolmente conseguibile con altri mezzi. Onde assicurare che i   dati personali non siano conservati più a lungo del necessario, il   titolare del trattamento dovrebbe stabilire un termine per la   cancellazione o per la verifica periodica. È opportuno adottare tutte   le misure ragionevoli affinché i dati personali inesatti siano   rettificati o cancellati. I dati personali dovrebbero essere trattati   in modo da garantirne un'adeguata sicurezza e riservatezza, anche per   impedire l'accesso o l'utilizzo non autorizzato dei dati personali e   delle attrezzature impiegate per il trattamento. 

.. [C40] Perché sia lecito, il trattamento di dati personali dovrebbe fondarsi   sul consenso dell'interessato o su altra base legittima prevista per   legge dal presente regolamento o dal diritto dell'Unione o degli   Stati membri, come indicato nel presente regolamento, tenuto conto   della necessità di ottemperare all'obbligo legale al quale il   titolare del trattamento è soggetto o della necessità di esecuzione   di un contratto di cui l'interessato è parte o di esecuzione di   misure precontrattuali adottate su richiesta dello stesso. 

.. [C41] Qualora il presente regolamento faccia riferimento a una base   giuridica o a una misura legislativa, ciò non richiede   necessariamente l'adozione di un atto legislativo da parte di un   parlamento, fatte salve le prescrizioni dell'ordinamento   costituzionale dello Stato membro interessato. Tuttavia, tale base   giuridica o misura legislativa dovrebbe essere chiara e precisa, e la   sua applicazione prevedibile, per le persone che vi sono sottoposte,   in conformità della giurisprudenza della Corte di giustizia   dell'Unione europea (la «Corte di giustizia») e della Corte europea   dei diritti dell'uomo. 

.. [C42] Per i trattamenti basati sul consenso dell'interessato, il titolare   del trattamento dovrebbe essere in grado di dimostrare che   l'interessato ha acconsentito al trattamento. In particolare, nel   contesto di una dichiarazione scritta relativa a un'altra questione   dovrebbero esistere garanzie che assicurino che l'interessato sia   consapevole del fatto di esprimere un consenso e della misura in cui   ciò avviene. In conformità della direttiva 93/13/CEE del   Consiglio   è opportuno prevedere una dichiarazione di consenso predisposta dal   titolare del trattamento in una forma comprensibile e facilmente   accessibile, che usi un linguaggio semplice e chiaro e non contenga   clausole abusive. Ai fini di un consenso informato, l'interessato   dovrebbe essere posto a conoscenza almeno dell'identità del titolare   del trattamento e delle finalità del trattamento cui sono destinati i   dati personali. Il consenso non dovrebbe essere considerato   liberamente espresso se l'interessato non è in grado di operare una   scelta autenticamente libera o è nell'impossibilità di rifiutare o   revocare il consenso senza subire pregiudizio. 

.. [C43] Per assicurare la libertà di espressione del consenso, è opportuno   che il consenso non costituisca un valido presupposto per il   trattamento dei dati personali in un caso specifico, qualora esista   un evidente squilibrio tra l'interessato e il titolare del   trattamento, specie quando il titolare del trattamento è un'autorità   pubblica e ciò rende pertanto improbabile che il consenso sia stato   espresso liberamente in tutte le circostanze di tale situazione   specifica. Si presume che il consenso non sia stato liberamente   espresso se non è possibile esprimere un consenso separato a distinti   trattamenti di dati personali, nonostante sia appropriato nel singolo   caso, o se l'esecuzione di un contratto, compresa la prestazione di   un servizio, è subordinata al consenso sebbene esso non sia   necessario per tale esecuzione. 

.. [C44] Il trattamento dovrebbe essere considerato lecito se è necessario   nell'ambito di un contratto o ai fini della conclusione di un   contratto. 

.. [C45] È opportuno che il trattamento effettuato in conformità a un obbligo   legale al quale il titolare del trattamento è soggetto o necessario   per l'esecuzione di un compito svolto nel pubblico interesse o per   l'esercizio di pubblici poteri sia basato sul diritto dell'Unione o   di uno Stato membro. Il presente regolamento non impone che vi sia un   atto legislativo specifico per ogni singolo trattamento. Un atto   legislativo può essere sufficiente come base per più trattamenti   effettuati conformemente a un obbligo legale cui è soggetto il   titolare del trattamento o se il trattamento è necessario per   l'esecuzione di un compito svolto nel pubblico interesse o per   l'esercizio di pubblici poteri. Dovrebbe altresì spettare al diritto   dell'Unione o degli Stati membri stabilire la finalità del   trattamento. Inoltre, tale atto legislativo potrebbe precisare le   condizioni generali del presente regolamento che presiedono alla   liceità del trattamento dei dati personali, prevedere le   specificazioni per stabilire il titolare del trattamento, il tipo di   dati personali oggetto del trattamento, gli interessati, i soggetti   cui possono essere comunicati i dati personali, le limitazioni della   finalità, il periodo di conservazione e altre misure per garantire un   trattamento lecito e corretto. Dovrebbe altresì spettare al diritto   dell'Unione o degli Stati membri stabilire se il titolare del   trattamento che esegue un compito svolto nel pubblico interesse o per   l'esercizio di pubblici poteri debba essere una pubblica autorità o   altra persona fisica o giuridica di diritto pubblico o, qualora sia   nel pubblico interesse, anche per finalità inerenti alla salute,   quali la sanità pubblica e la protezione sociale e la gestione dei   servizi di assistenza sanitaria, di diritto privato, quale   un'associazione professionale. 

.. [C46] Il trattamento di dati personali dovrebbe essere altresì considerato   lecito quando è necessario per proteggere un interesse essenziale per   la vita dell'interessato o di un'altra persona fisica. Il trattamento   di dati personali fondato sull'interesse vitale di un'altra persona   fisica dovrebbe avere luogo in principio unicamente quando il   trattamento non può essere manifestamente fondato su un'altra base   giuridica. Alcuni tipi di trattamento dei dati personali possono   rispondere sia a rilevanti motivi di interesse pubblico sia agli   interessi vitali dell'interessato, per esempio se il trattamento è   necessario a fini umanitari, tra l'altro per tenere sotto controllo   l'evoluzione di epidemie e la loro diffusione o in casi di emergenze   umanitarie, in particolare in casi di catastrofi di origine naturale   e umana. 

.. [C47] I legittimi interessi di un titolare del trattamento, compresi quelli   di un titolare del trattamento a cui i dati personali possono essere   comunicati, o di terzi possono costituire una base giuridica del   trattamento, a condizione che non prevalgano gli interessi o i   diritti e le libertà fondamentali dell'interessato, tenuto conto   delle ragionevoli aspettative nutrite dall'interessato in base alla   sua relazione con il titolare del trattamento. Ad esempio, potrebbero   sussistere tali legittimi interessi quando esista una relazione   pertinente e appropriata tra l'interessato e il titolare del   trattamento, ad esempio quando l'interessato è un cliente o è alle   dipendenze del titolare del trattamento. In ogni caso, l'esistenza di   legittimi interessi richiede un'attenta valutazione anche in merito   all'eventualità che l'interessato, al momento e nell'ambito della   raccolta dei dati personali, possa ragionevolmente attendersi che   abbia luogo un trattamento a tal fine. Gli interessi e i diritti   fondamentali dell'interessato potrebbero in particolare prevalere   sugli interessi del titolare del trattamento qualora i dati personali   siano trattati in circostanze in cui gli interessati non possano   ragionevolmente attendersi un ulteriore trattamento dei dati   personali. Posto che spetta al legislatore prevedere per legge la   base giuridica che autorizza le autorità pubbliche a trattare i dati   personali, la base giuridica per un legittimo interesse del titolare   del trattamento non dovrebbe valere per il trattamento effettuato   dalle autorità pubbliche nell'esecuzione dei loro compiti.   Costituisce parimenti legittimo interesse del titolare del   trattamento interessato trattare dati personali strettamente   necessari a fini di prevenzione delle frodi. Può essere considerato   legittimo interesse trattare dati personali per finalità di marketing   diretto. 

.. [C48] I titolari del trattamento facenti parte di un gruppo imprenditoriale   o di enti collegati a un organismo centrale possono avere un   interesse legittimo a trasmettere dati personali all'interno del   gruppo imprenditoriale a fini amministrativi interni, compreso il   trattamento di dati personali dei clienti o dei dipendenti. Sono   fatti salvi i principi generali per il trasferimento di dati   personali, all'interno di un gruppo imprenditoriale, verso un'impresa   situata in un paese terzo. 

.. [C49] Costituisce legittimo interesse del titolare del trattamento   interessato trattare dati personali relativi al traffico, in misura   strettamente necessaria e proporzionata per garantire la sicurezza   delle reti e dell'informazione, vale a dire la capacità di una rete o   di un sistema d'informazione di resistere, a un dato livello di   sicurezza, a eventi imprevisti o atti illeciti o dolosi che   compromettano la disponibilità, l'autenticità, l'integrità e la   riservatezza dei dati personali conservati o trasmessi e la sicurezza   dei relativi servizi offerti o resi accessibili tramite tali reti e   sistemi da autorità pubbliche, organismi di intervento in caso di   emergenza informatica (CERT), gruppi di intervento per la sicurezza   informatica in caso di incidente (CSIRT), fornitori di reti e servizi   di comunicazione elettronica e fornitori di tecnologie e servizi di   sicurezza. Ciò potrebbe, ad esempio, includere misure atte a impedire   l'accesso non autorizzato a reti di comunicazioni elettroniche e la   diffusione di codici maligni, e a porre termine agli attacchi da   «blocco di servizio» e ai danni ai sistemi informatici e di   comunicazione elettronica. 

.. [C50] Il trattamento dei dati personali per finalità diverse da quelle per   le quali i dati personali sono stati inizialmente raccolti dovrebbe   essere consentito solo se compatibile con le finalità per le quali i   dati personali sono stati inizialmente raccolti. In tal caso non è   richiesta alcuna base giuridica separata oltre a quella che ha   consentito la raccolta dei dati personali. Se il trattamento è   necessario per l'esecuzione di un compito di interesse pubblico o per   l'esercizio di pubblici poteri di cui è investito il titolare del   trattamento, il diritto dell'Unione o degli Stati membri può   stabilire e precisare le finalità e i compiti per i quali l'ulteriore   trattamento è considerato lecito e compatibile. L'ulteriore   trattamento a fini di archiviazione nel pubblico interesse, o di   ricerca scientifica o storica o a fini statistici dovrebbe essere   considerato un trattamento lecito e compatibile. La base giuridica   fornita dal diritto dell'Unione o degli Stati membri per il   trattamento dei dati personali può anche costituire una base   giuridica per l'ulteriore trattamento. Per accertare se la finalità   di un ulteriore trattamento sia compatibile con la finalità per la   quale i dati personali sono stati inizialmente raccolti, il titolare   del trattamento dovrebbe, dopo aver soddisfatto tutti i requisiti per   la liceità del trattamento originario, tener conto tra l'altro di   ogni nesso tra tali finalità e le finalità dell'ulteriore trattamento   previsto, del contesto in cui i dati personali sono stati raccolti,   in particolare le ragionevoli aspettative dell'interessato in base   alla sua relazione con il titolare del trattamento con riguardo al   loro ulteriore utilizzo; della natura dei dati personali; delle   conseguenze dell'ulteriore trattamento previsto per gli interessati;   e dell'esistenza di garanzie adeguate sia nel trattamento originario   sia nell'ulteriore trattamento previsto.     Ove l'interessato abbia prestato il suo consenso o il trattamento si   basi sul diritto dell'Unione o degli Stati membri che costituisce una   misura necessaria e proporzionata in una società democratica per   salvaguardare, in particolare, importanti obiettivi di interesse   pubblico generale, il titolare del trattamento dovrebbe poter   sottoporre i dati personali a ulteriore trattamento a prescindere   dalla compatibilità delle finalità. In ogni caso, dovrebbe essere   garantita l'applicazione dei principi stabiliti dal presente   regolamento, in particolare l'obbligo di informare l'interessato di   tali altre finalità e dei suoi diritti, compreso il diritto di   opporsi. L'indicazione da parte del titolare del trattamento di   possibili reati o minacce alla sicurezza pubblica e la trasmissione   dei dati personali pertinenti a un'autorità competente in singoli   casi o in più casi riguardanti lo stesso reato o la stessa minaccia   alla sicurezza pubblica dovrebbero essere considerate nell'interesse   legittimo perseguito dal titolare del trattamento. Tuttavia, tale   trasmissione nell'interesse legittimo del titolare del trattamento o   l'ulteriore trattamento dei dati personali dovrebbero essere vietati   se il trattamento non è compatibile con un obbligo vincolante di   segretezza, di natura giuridica, professionale o di altro genere. 

.. [C51] Meritano una specifica protezione i dati personali che, per loro   natura, sono particolarmente sensibili sotto il profilo dei diritti e   delle libertà fondamentali, dal momento che il contesto del loro   trattamento potrebbe creare rischi significativi per i diritti e le   libertà fondamentali. Tra tali dati personali dovrebbero essere   compresi anche i dati personali che rivelano l'origine razziale o   etnica, essendo inteso che l'utilizzo dei termini «origine razziale»   nel presente regolamento non implica l'accettazione da parte   dell'Unione di teorie che tentano di dimostrare l'esistenza di razze   umane distinte. Il trattamento di fotografie non dovrebbe costituire   sistematicamente un trattamento di categorie particolari di dati   personali, poiché esse rientrano nella definizione di dati biometrici   soltanto quando saranno trattate attraverso un dispositivo tecnico   specifico che consente l'identificazione univoca o l'autenticazione   di una persona fisica. Tali dati personali non dovrebbero essere   oggetto di trattamento, a meno che il trattamento non sia consentito   nei casi specifici di cui al presente regolamento, tenendo conto del   fatto che il diritto degli Stati membri può stabilire disposizioni   specifiche sulla protezione dei dati per adeguare l'applicazione   delle norme del presente regolamento ai fini della conformità a un   obbligo legale o dell'esecuzione di un compito di interesse pubblico   o per l'esercizio di pubblici poteri di cui è investito il titolare   del trattamento. Oltre ai requisiti specifici per tale trattamento,   dovrebbero applicarsi i principi generali e altre norme del presente   regolamento, in particolare per quanto riguarda le condizioni per il   trattamento lecito. È opportuno prevedere espressamente deroghe al   divieto generale di trattare tali categorie particolari di dati   personali, tra l'altro se l'interessato esprime un consenso esplicito   o in relazione a esigenze specifiche, in particolare se il   trattamento è eseguito nel corso di legittime attività di talune   associazioni o fondazioni il cui scopo sia permettere l'esercizio   delle libertà fondamentali. 

.. [C52] La deroga al divieto di trattare categorie particolari di dati   personali dovrebbe essere consentita anche quando è prevista dal   diritto dell'Unione o degli Stati membri, fatte salve adeguate   garanzie, per proteggere i dati personali e altri diritti   fondamentali, laddove ciò avvenga nell'interesse pubblico, in   particolare il trattamento dei dati personali nel settore del diritto   del lavoro e della protezione sociale, comprese le pensioni, e per   finalità di sicurezza sanitaria, controllo e allerta, la prevenzione   o il controllo di malattie trasmissibili e altre minacce gravi alla   salute. Tale deroga può avere luogo per finalità inerenti alla   salute, compresa la sanità pubblica e la gestione dei servizi di   assistenza sanitaria, soprattutto al fine di assicurare la qualità e   l'economicità delle procedure per soddisfare le richieste di   prestazioni e servizi nell'ambito del regime di assicurazione   sanitaria, o a fini di archiviazione nel pubblico interesse o di   ricerca scientifica o storica o a fini statistici. La deroga dovrebbe   anche consentire di trattare tali dati personali se necessario per   accertare, esercitare o difendere un diritto, che sia in sede   giudiziale, amministrativa o stragiudiziale. 

.. [C53] Le categorie particolari di dati personali che meritano una maggiore   protezione dovrebbero essere trattate soltanto per finalità connesse   alla salute, ove necessario per conseguire tali finalità a beneficio   delle persone e dell'intera società, in particolare nel contesto   della gestione dei servizi e sistemi di assistenza sanitaria o   sociale, compreso il trattamento di tali dati da parte della   dirigenza e delle autorità sanitarie nazionali centrali a fini di   controllo della qualità, informazione sulla gestione e supervisione   nazionale e locale generale del sistema di assistenza sanitaria o   sociale, nonché per garantire la continuità dell'assistenza sanitaria   o sociale e dell'assistenza sanitaria transfrontaliera o per finalità   di sicurezza sanitaria, controllo e allerta o a fini di archiviazione   nel pubblico interesse, di ricerca scientifica o storica o a fini   statistici in base al diritto dell'Unione o nazionale che deve   perseguire un obiettivo di interesse pubblico, nonché per studi   svolti nel pubblico interesse nell'ambito della sanità pubblica.   Pertanto il presente regolamento dovrebbe prevedere condizioni   armonizzate per il trattamento di categorie particolari di dati   personali relativi alla salute in relazione a esigenze specifiche, in   particolare qualora il trattamento di tali dati sia svolto da persone   vincolate dal segreto professionale per talune finalità connesse alla   salute. Il diritto dell'Unione o degli Stati membri dovrebbe   prevedere misure specifiche e appropriate a protezione dei diritti   fondamentali e dei dati personali delle persone fisiche. Gli Stati   membri dovrebbero rimanere liberi di mantenere o introdurre ulteriori   condizioni, fra cui limitazioni, con riguardo al trattamento di dati   genetici, dati biometrici o dati relativi alla salute, senza tuttavia   ostacolare la libera circolazione dei dati personali all'interno   dell'Unione quando tali condizioni si applicano al trattamento   transfrontaliero degli stessi. 

.. [C54] Il trattamento di categorie particolari di dati personali può essere   necessario per motivi di interesse pubblico nei settori della sanità   pubblica, senza il consenso dell'interessato. Tale trattamento   dovrebbe essere soggetto a misure appropriate e specifiche a tutela   dei diritti e delle libertà delle persone fisiche. In tale contesto,   la nozione di «sanità pubblica» dovrebbe essere interpretata secondo   la definizione del regolamento (CE) n. 1338/2008 del Parlamento   europeo e del Consiglio:   tutti gli elementi relativi alla salute, ossia lo stato di salute,   morbilità e disabilità incluse, i determinanti aventi un effetto su   tale stato di salute, le necessità in materia di assistenza   sanitaria, le risorse destinate all'assistenza sanitaria, la   prestazione di assistenza sanitaria e l'accesso universale a essa, la   spesa sanitaria e il relativo finanziamento e le cause di mortalità.   Il trattamento dei dati relativi alla salute effettuato per motivi di   interesse pubblico non dovrebbe comportare il trattamento dei dati   personali per altre finalità da parte di terzi, quali datori di   lavoro, compagnie di assicurazione e istituti di credito. 

.. [C55] Inoltre, è effettuato per motivi di interesse pubblico il trattamento   di dati personali a cura di autorità pubbliche allo scopo di   realizzare fini, previsti dal diritto costituzionale o dal diritto   internazionale pubblico, di associazioni religiose ufficialmente   riconosciute. 

.. [C56] Se, nel corso di attività elettorali, il funzionamento del sistema   democratico presuppone, in uno Stato membro, che i partiti politici   raccolgano dati personali sulle opinioni politiche delle persone, può   esserne consentito il trattamento di tali dati per motivi di   interesse pubblico, purché siano predisposte garanzie adeguate. 

.. [C57] Se i dati personali che tratta non gli consentono di identificare una   persona fisica, il titolare del trattamento non dovrebbe essere   obbligato ad acquisire ulteriori informazioni per identificare   l'interessato al solo fine di rispettare una disposizione del   presente regolamento. Tuttavia, il titolare del trattamento non   dovrebbe rifiutare le ulteriori informazioni fornite dall'interessato   al fine di sostenere l'esercizio dei suoi diritti. L'identificazione   dovrebbe includere l'identificazione digitale di un interessato, ad   esempio mediante un meccanismo di autenticazione quali le stesse   credenziali, utilizzate dall'interessato per l'accesso (log in) al   servizio on line offerto dal titolare del trattamento. 

.. [C58] Il principio della trasparenza impone che le informazioni destinate   al pubblico o all'interessato siano concise, facilmente accessibili e   di facile comprensione e che sia usato un linguaggio semplice e   chiaro, oltre che, se del caso, una visualizzazione. Tali   informazioni potrebbero essere fornite in formato elettronico, ad   esempio, se destinate al pubblico, attraverso un sito web. Ciò è   particolarmente utile in situazioni in cui la molteplicità degli   operatori coinvolti e la complessità tecnologica dell'operazione   fanno sì che sia difficile per l'interessato comprendere se, da chi e   per quali finalità sono raccolti dati personali che lo riguardano,   quali la pubblicità online. Dato che i minori meritano una protezione   specifica, quando il trattamento dati li riguarda, qualsiasi   informazione e comunicazione dovrebbe utilizzare un linguaggio   semplice e chiaro che un minore possa capire facilmente. 

.. [C59] È opportuno prevedere modalità volte ad agevolare l'esercizio, da   parte dell'interessato, dei diritti di cui al presente regolamento,   compresi i meccanismi per richiedere e, se del caso, ottenere   gratuitamente, in particolare l'accesso ai dati, la loro rettifica e   cancellazione e per esercitare il diritto di opposizione. Il titolare   del trattamento dovrebbe predisporre anche i mezzi per inoltrare le   richieste per via elettronica, in particolare qualora i dati   personali siano trattati con mezzi elettronici. Il titolare del   trattamento dovrebbe essere tenuto a rispondere alle richieste   dell'interessato senza ingiustificato ritardo e al più tardi entro un   mese e a motivare la sua eventuale intenzione di non accogliere tali   richieste. 

.. [C60] I principi di trattamento corretto e trasparente implicano che   l'interessato sia informato dell'esistenza del trattamento e delle   sue finalità. Il titolare del trattamento dovrebbe fornire   all'interessato eventuali ulteriori informazioni necessarie ad   assicurare un trattamento corretto e trasparente, prendendo in   considerazione le circostanze e del contesto specifici in cui i dati   personali sono trattati. Inoltre l'interessato dovrebbe essere   informato dell'esistenza di una profilazione e delle conseguenze   della stessa. In caso di dati personali raccolti direttamente presso   l'interessato, questi dovrebbe inoltre essere informato   dell'eventuale obbligo di fornire i dati personali e delle   conseguenze in cui incorre se si rifiuta di fornirli. Tali   informazioni possono essere fornite in combinazione con icone   standardizzate per dare, in modo facilmente visibile, intelligibile e   chiaramente leggibile, un quadro d'insieme del trattamento previsto.   Se presentate elettronicamente, le icone dovrebbero essere leggibili   da dispositivo automatico. 

.. [C61] L'interessato dovrebbe ricevere le informazioni relative al   trattamento di dati personali che lo riguardano al momento della   raccolta presso l'interessato o, se i dati sono ottenuti da altra   fonte, entro un termine ragionevole, in funzione delle circostanze   del caso. Se i dati personali possono essere legittimamente   comunicati a un altro destinatario, l'interessato dovrebbe esserne   informato nel momento in cui il destinatario riceve la prima   comunicazione dei dati personali. Il titolare del trattamento,   qualora intenda trattare i dati personali per una finalità diversa da   quella per cui essi sono stati raccolti, dovrebbe fornire   all'interessato, prima di tale ulteriore trattamento, informazioni in   merito a tale finalità diversa e altre informazioni necessarie.   Qualora non sia possibile comunicare all'interessato l'origine dei   dati personali, perché sono state utilizzate varie fonti, dovrebbe   essere fornita un'informazione di carattere generale. 

.. [C62] Per contro, non è necessario imporre l'obbligo di fornire   l'informazione se l'interessato dispone già dell'informazione, se la   registrazione o la comunicazione dei dati personali sono previste per   legge o se informare l'interessato si rivela impossibile o   richiederebbe uno sforzo sproporzionato. Quest'ultima eventualità   potrebbe verificarsi, ad esempio, nei trattamenti eseguiti a fini di   archiviazione nel pubblico interesse, di ricerca scientifica o   storica o a fini statistici. In tali casi si può tener conto del   numero di interessati, dell'antichità dei dati e di eventuali   garanzie adeguate in essere. 

.. [C63] Un interessato dovrebbe avere il diritto di accedere ai dati   personali raccolti che la riguardano e di esercitare tale diritto   facilmente e a intervalli ragionevoli, per essere consapevole del   trattamento e verificarne la liceità. Ciò include il diritto di   accedere ai dati relativi alla salute, ad esempio le cartelle mediche   contenenti informazioni quali diagnosi, risultati di esami, pareri di   medici curanti o eventuali terapie o interventi praticati. Ogni   interessato dovrebbe pertanto avere il diritto di conoscere e   ottenere comunicazioni in particolare in relazione alla finalità per   cui i dati personali sono trattati, ove possibile al periodo in cui i   dati personali sono trattati, ai destinatari dei dati personali, alla   logica cui risponde qualsiasi trattamento automatizzato dei dati e,   almeno quando è basato sulla profilazione, alle possibili conseguenze   di tale trattamento. Ove possibile, il titolare del trattamento   dovrebbe poter fornire l'accesso remoto a un sistema sicuro che   consenta all'interessato di consultare direttamente i propri dati   personali. Tale diritto non dovrebbe ledere i diritti e le libertà   altrui, compreso il segreto industriale e aziendale e la proprietà   intellettuale, segnatamente i diritti d'autore che tutelano il   software. Tuttavia, tali considerazioni non dovrebbero condurre a un   diniego a fornire all'interessato tutte le informazioni. Se il   titolare del trattamento tratta una notevole quantità d'informazioni   riguardanti l'interessato, il titolare in questione dovrebbe poter   richiedere che l'interessato precisi, prima che siano fornite le   informazioni, l'informazione o le attività di trattamento cui la   richiesta si riferisce. 

.. [C64] Il titolare del trattamento dovrebbe adottare tutte le misure   ragionevoli per verificare l'identità di un interessato che chieda   l'accesso, in particolare nel contesto di servizi online e di   identificativi online. Il titolare del trattamento non dovrebbe   conservare dati personali al solo scopo di poter rispondere a   potenziali richieste. 

.. [C65] Un interessato dovrebbe avere il diritto di ottenere la rettifica dei   dati personali che la riguardano e il «diritto all'oblio» se la   conservazione di tali dati violi il presente regolamento o il diritto   dell'Unione o degli Stati membri cui è soggetto il titolare del   trattamento. In particolare, l'interessato dovrebbe avere il diritto   di chiedere che siano cancellati e non più sottoposti a trattamento i   propri dati personali che non siano più necessari per le finalità per   le quali sono stati raccolti o altrimenti trattati, quando abbia   ritirato il proprio consenso o si sia opposto al trattamento dei dati   personali che lo riguardano o quando il trattamento dei suoi dati   personali non sia altrimenti conforme al presente regolamento. Tale   diritto è in particolare rilevante se l'interessato ha prestato il   proprio consenso quando era minore, e quindi non pienamente   consapevole dei rischi derivanti dal trattamento, e vuole   successivamente eliminare tale tipo di dati personali, in particolare   da internet. L'interessato dovrebbe poter esercitare tale diritto   indipendentemente dal fatto che non sia più un minore. Tuttavia,   dovrebbe essere lecita l'ulteriore conservazione dei dati personali   qualora sia necessaria per esercitare il diritto alla libertà di   espressione e di informazione, per adempiere un obbligo legale, per   eseguire un compito di interesse pubblico o nell'esercizio di   pubblici poteri di cui è investito il titolare del trattamento, per   motivi di interesse pubblico nel settore della sanità pubblica, a   fini di archiviazione nel pubblico interesse, di ricerca scientifica   o storica o a fini statistici, ovvero per accertare, esercitare o   difendere un diritto in sede giudiziaria. 

.. [C66] Per rafforzare il «diritto all'oblio» nell'ambiente online, è   opportuno che il diritto di cancellazione sia esteso in modo tale da   obbligare il titolare del trattamento che ha pubblicato dati   personali a informare i titolari del trattamento che trattano tali   dati personali di cancellare qualsiasi link verso tali dati personali   o copia o riproduzione di detti dati personali. Nel fare ciò, è   opportuno che il titolare del trattamento adotti misure ragionevoli   tenendo conto della tecnologia disponibile e dei mezzi a disposizione   del titolare del trattamento, comprese misure tecniche, per informare   della richiesta dell'interessato i titolari del trattamento che   trattano i dati personali. 

.. [C67] Le modalità per limitare il trattamento dei dati personali potrebbero   consistere, tra l'altro, nel trasferire temporaneamente i dati   selezionati verso un altro sistema di trattamento, nel rendere i dati   personali selezionati inaccessibili agli utenti o nel rimuovere   temporaneamente i dati pubblicati da un sito web. Negli archivi   automatizzati, la limitazione del trattamento dei dati personali   dovrebbe in linea di massima essere assicurata mediante dispositivi   tecnici in modo tale che i dati personali non siano sottoposti a   ulteriori trattamenti e non possano più essere modificati. Il sistema   dovrebbe indicare chiaramente che il trattamento dei dati personali è   stato limitato. 

.. [C68] Per rafforzare ulteriormente il controllo sui propri dati è opportuno   anche che l'interessato abbia il diritto, qualora i dati personali   siano trattati con mezzi automatizzati, di ricevere in un formato   strutturato, di uso comune, leggibile da dispositivo automatico e   interoperabile i dati personali che lo riguardano che abbia fornito a   un titolare del trattamento e di trasmetterli a un altro titolare del   trattamento. È opportuno incoraggiare i titolari del trattamento a   sviluppare formati interoperabili che consentano la portabilità dei   dati. Tale diritto dovrebbe applicarsi qualora l'interessato abbia   fornito i dati personali sulla base del proprio consenso o se il   trattamento è necessario per l'esecuzione di un contratto. Non   dovrebbe applicarsi qualora il trattamento si basi su un fondamento   giuridico diverso dal consenso o contratto. Per sua stessa natura,   tale diritto non dovrebbe essere esercitato nei confronti dei   titolari del trattamento che trattano dati personali nell'esercizio   delle loro funzioni pubbliche. Non dovrebbe pertanto applicarsi   quando il trattamento dei dati personali è necessario per   l'adempimento di un obbligo legale cui è soggetto il titolare del   trattamento o per l'esecuzione di un compito svolto nel pubblico   interesse oppure nell'esercizio di pubblici poteri di cui è investito   il titolare del trattamento. Il diritto dell'interessato di   trasmettere o ricevere dati personali che lo riguardano non dovrebbe   comportare l'obbligo per i titolari del trattamento di adottare o   mantenere sistemi di trattamento tecnicamente compatibili. Qualora un   certo insieme di dati personali riguardi più di un interessato, il   diritto di ricevere i dati personali non dovrebbe pregiudicare i   diritti e le libertà degli altri interessati in ottemperanza del   presente regolamento. Inoltre tale diritto non dovrebbe pregiudicare   il diritto dell'interessato di ottenere la cancellazione dei dati   personali e le limitazioni di tale diritto di cui al presente   regolamento e non dovrebbe segnatamente implicare la cancellazione   dei dati personali riguardanti l'interessato forniti da quest'ultimo   per l'esecuzione di un contratto, nella misura in cui e fintantoché i   dati personali siano necessari all'esecuzione di tale contratto. Ove   tecnicamente fattibile, l'interessato dovrebbe avere il diritto di   ottenere che i dati personali siano trasmessi direttamente da un   titolare del trattamento a un altro. 

.. [C69] Qualora i dati personali possano essere lecitamente trattati, essendo   il trattamento necessario per l'esecuzione di un compito svolto nel   pubblico interesse oppure nell'esercizio di pubblici poteri di cui è   investito il titolare del trattamento, ovvero per i legittimi   interessi di un titolare del trattamento o di terzi, l'interessato   dovrebbe comunque avere il diritto di opporsi al trattamento dei dati   personali che riguardano la sua situazione particolare. È opportuno   che incomba al titolare del trattamento dimostrare che i suoi   interessi legittimi cogenti prevalgono sugli interessi o sui diritti   e sulle libertà fondamentali dell'interessato. 

.. [C70] Qualora i dati personali siano trattati per finalità di marketing   diretto, l'interessato dovrebbe avere il diritto, in qualsiasi   momento e gratuitamente, di opporsi a tale trattamento, sia con   riguardo a quello iniziale o ulteriore, compresa la profilazione   nella misura in cui sia connessa a tale marketing diretto. Tale   diritto dovrebbe essere esplicitamente portato all'attenzione   dell'interessato e presentato chiaramente e separatamente da   qualsiasi altra informazione. 

.. [C71] L'interessato dovrebbe avere il diritto di non essere sottoposto a   una decisione, che possa includere una misura, che valuti aspetti   personali che lo riguardano, che sia basata unicamente su un   trattamento automatizzato e che produca effetti giuridici che lo   riguardano o incida in modo analogo significativamente sulla sua   persona, quali il rifiuto automatico di una domanda di credito online   o pratiche di assunzione elettronica senza interventi umani. Tale   trattamento comprende la «profilazione», che consiste in una forma di   trattamento automatizzato dei dati personali che valuta aspetti   personali concernenti una persona fisica, in particolare al fine di   analizzare o prevedere aspetti riguardanti il rendimento   professionale, la situazione economica, la salute, le preferenze o   gli interessi personali, l'affidabilità o il comportamento,   l'ubicazione o gli spostamenti dell'interessato, ove ciò produca   effetti giuridici che la riguardano o incida in modo analogo   significativamente sulla sua persona. Tuttavia, è opportuno che sia   consentito adottare decisioni sulla base di tale trattamento,   compresa la profilazione, se ciò è espressamente previsto dal diritto   dell'Unione o degli Stati membri cui è soggetto il titolare del   trattamento, anche a fini di monitoraggio e prevenzione delle frodi e   dell'evasione fiscale secondo i regolamenti, le norme e le   raccomandazioni delle istituzioni dell'Unione o degli organismi   nazionali di vigilanza e a garanzia della sicurezza e   dell'affidabilità di un servizio fornito dal titolare del   trattamento, o se è necessario per la conclusione o l'esecuzione di   un contratto tra l'interessato e un titolare del trattamento, o se   l'interessato ha espresso il proprio consenso esplicito. In ogni   caso, tale trattamento dovrebbe essere subordinato a garanzie   adeguate, che dovrebbero comprendere la specifica informazione   all'interessato e il diritto di ottenere l'intervento umano, di   esprimere la propria opinione, di ottenere una spiegazione della   decisione conseguita dopo tale valutazione e di contestare la   decisione. Tale misura non dovrebbe riguardare un minore.     Al fine di garantire un trattamento corretto e trasparente nel   rispetto dell'interessato, tenendo in considerazione le circostanze e   il contesto specifici in cui i dati personali sono trattati, è   opportuno che il titolare del trattamento utilizzi procedure   matematiche o statistiche appropriate per la profilazione, metta in   atto misure tecniche e organizzative adeguate al fine di garantire,   in particolare, che siano rettificati i fattori che comportano   inesattezze dei dati e sia minimizzato il rischio di errori e al fine   di garantire la sicurezza dei dati personali secondo una modalità che   tenga conto dei potenziali rischi esistenti per gli interessi e i   diritti dell'interessato e che impedisca tra l'altro effetti   discriminatori nei confronti di persone fisiche sulla base della   razza o dell'origine etnica, delle opinioni politiche, della   religione o delle convinzioni personali, dell'appartenenza sindacale,   dello status genetico, dello stato di salute o dell'orientamento   sessuale, ovvero che comportano misure aventi tali effetti. Il   processo decisionale automatizzato e la profilazione basati su   categorie particolari di dati personali dovrebbero essere consentiti   solo a determinate condizioni. 

.. [C72] La profilazione è soggetta alle norme del presente regolamento che   disciplinano il trattamento dei dati personali, quali le basi   giuridiche del trattamento o i principi di protezione dei dati. Il   comitato europeo per la protezione dei dati istituito dal presente   regolamento («comitato») dovrebbe poter emanare orientamenti in tale   contesto. 

.. [C73] Il diritto dell'Unione o degli Stati membri può imporre limitazioni a   specifici principi e ai diritti di informazione, accesso, rettifica e   cancellazione di dati, al diritto alla portabilità dei dati, al   diritto di opporsi, alle decisioni basate sulla profilazione, nonché   alla comunicazione di una violazione di dati personali   all'interessato e ad alcuni obblighi connessi in capo ai titolari del   trattamento, ove ciò sia necessario e proporzionato in una società   democratica per la salvaguardia della sicurezza pubblica, ivi   comprese la tutela della vita umana, in particolare in risposta a   catastrofi di origine naturale o umana, le attività di prevenzione,   indagine e perseguimento di reati o l'esecuzione di sanzioni penali,   incluse la salvaguardia contro e la prevenzione di minacce alla   sicurezza pubblica, o di violazioni della deontologia professionale,   per la tutela di altri importanti obiettivi di interesse pubblico   generale dell'Unione o di uno Stato membro, tra cui un interesse   economico o finanziario rilevante dell'Unione o di uno Stato membro,   per la tenuta di registri pubblici per ragioni di interesse pubblico   generale, per l'ulteriore trattamento di dati personali archiviati al   fine di fornire informazioni specifiche connesse al comportamento   politico sotto precedenti regimi statali totalitari o per la tutela   dell'interessato o dei diritti e delle libertà altrui, compresi la   protezione sociale, la sanità pubblica e gli scopi umanitari. Tali   limitazioni dovrebbero essere conformi alla Carta e alla Convenzione   europea per la salvaguardia dei diritti dell'uomo e delle libertà   fondamentali. 

.. [C74] È opportuno stabilire la responsabilità generale del titolare del   trattamento per qualsiasi trattamento di dati personali che   quest'ultimo abbia effettuato direttamente o che altri abbiano   effettuato per suo conto. In particolare, il titolare del trattamento   dovrebbe essere tenuto a mettere in atto misure adeguate ed efficaci   ed essere in grado di dimostrare la conformità delle attività di   trattamento con il presente regolamento, compresa l'efficacia delle   misure. Tali misure dovrebbero tener conto della natura, dell'ambito   di applicazione, del contesto e delle finalità del trattamento,   nonché del rischio per i diritti e le libertà delle persone fisiche. 

.. [C75] I rischi per i diritti e le libertà delle persone fisiche, aventi   probabilità e gravità diverse, possono derivare da trattamenti di   dati personali suscettibili di cagionare un danno fisico, materiale o   immateriale, in particolare: se il trattamento può comportare   discriminazioni, furto o usurpazione d'identità, perdite finanziarie,   pregiudizio alla reputazione, perdita di riservatezza dei dati   personali protetti da segreto professionale, decifratura non   autorizzata della pseudonimizzazione, o qualsiasi altro danno   economico o sociale significativo; se gli interessati rischiano di   essere privati dei loro diritti e delle loro libertà o venga loro   impedito l'esercizio del controllo sui dati personali che li   riguardano; se sono trattati dati personali che rivelano l'origine   razziale o etnica, le opinioni politiche, le convinzioni religiose o   filosofiche, l'appartenenza sindacale, nonché dati genetici, dati   relativi alla salute o i dati relativi alla vita sessuale o a   condanne penali e a reati o alle relative misure di sicurezza; in   caso di valutazione di aspetti personali, in particolare mediante   l'analisi o la previsione di aspetti riguardanti il rendimento   professionale, la situazione economica, la salute, le preferenze o   gli interessi personali, l'affidabilità o il comportamento,   l'ubicazione o gli spostamenti, al fine di creare o utilizzare   profili personali; se sono trattati dati personali di persone fisiche   vulnerabili, in particolare minori; se il trattamento riguarda una   notevole quantità di dati personali e un vasto numero di interessati. 

.. [C76] La probabilità e la gravità del rischio per i diritti e le libertà   dell'interessato dovrebbero essere determinate con riguardo alla   natura, all'ambito di applicazione, al contesto e alle finalità del   trattamento. Il rischio dovrebbe essere considerato in base a una   valutazione oggettiva mediante cui si stabilisce se i trattamenti di   dati comportano un rischio o un rischio elevato. 

.. [C77] Gli orientamenti per la messa in atto di opportune misure e per   dimostrare la conformità da parte del titolare del trattamento o dal   responsabile del trattamento in particolare per quanto riguarda   l'individuazione del rischio connesso al trattamento, la sua   valutazione in termini di origine, natura, probabilità e gravità, e   l'individuazione di migliori prassi per attenuare il rischio,   potrebbero essere forniti in particolare mediante codici di condotta   approvati, certificazioni approvate, linee guida fornite dal comitato   o indicazioni fornite da un responsabile della protezione dei dati.   Il comitato può inoltre pubblicare linee guida sui trattamenti che si   ritiene improbabile possano presentare un rischio elevato per i   diritti e le libertà delle persone fisiche e indicare quali misure   possono essere sufficienti in tali casi per far fronte a tale   rischio. 

.. [C78] La tutela dei diritti e delle libertà delle persone fisiche   relativamente al trattamento dei dati personali richiede l'adozione   di misure tecniche e organizzative adeguate per garantire il rispetto   delle disposizioni del presente regolamento. Al fine di poter   dimostrare la conformità con il presente regolamento, il titolare del   trattamento dovrebbe adottare politiche interne e attuare misure che   soddisfino in particolare i principi della protezione dei dati fin   dalla progettazione e della protezione dei dati di default. Tali   misure potrebbero consistere, tra l'altro, nel ridurre al minimo il   trattamento dei dati personali, pseudonimizzare i dati personali il   più presto possibile, offrire trasparenza per quanto riguarda le   funzioni e il trattamento di dati personali, consentire   all'interessato di controllare il trattamento dei dati e consentire   al titolare del trattamento di creare e migliorare caratteristiche di   sicurezza. In fase di sviluppo, progettazione, selezione e utilizzo   di applicazioni, servizi e prodotti basati sul trattamento di dati   personali o che trattano dati personali per svolgere le loro   funzioni, i produttori dei prodotti, dei servizi e delle applicazioni   dovrebbero essere incoraggiati a tenere conto del diritto alla   protezione dei dati allorché sviluppano e progettano tali prodotti,   servizi e applicazioni e, tenuto debito conto dello stato dell'arte,   a far sì che i titolari del trattamento e i responsabili del   trattamento possano adempiere ai loro obblighi di protezione dei   dati. I principi della protezione dei dati fin dalla progettazione e   di default dovrebbero essere presi in considerazione anche   nell'ambito degli appalti pubblici. 

.. [C79] La protezione dei diritti e delle libertà degli interessati così come   la responsabilità generale dei titolari del trattamento e dei   responsabili del trattamento, anche in relazione al monitoraggio e   alle misure delle autorità di controllo, esigono una chiara   ripartizione delle responsabilità ai sensi del presente regolamento,   compresi i casi in cui un titolare del trattamento stabilisca le   finalità e i mezzi del trattamento congiuntamente con altri titolari   del trattamento o quando l'operazione di trattamento viene eseguita   per conto del titolare del trattamento. 

.. [C80] Quando un titolare del trattamento o un responsabile del trattamento   non stabilito nell'Unione tratta dati personali di interessati che si   trovano nell'Unione e le sue attività di trattamento sono connesse   all'offerta di beni o alla prestazione di servizi a tali interessati   nell'Unione, indipendentemente dall'obbligatorietà di un pagamento   dell'interessato, o al controllo del loro comportamento, nella misura   in cui tale comportamento ha luogo all'interno dell'Unione, è   opportuno che tale titolare del trattamento o responsabile del   trattamento designi un rappresentante, tranne se il trattamento è   occasionale, non include il trattamento, su larga scala, di categorie   particolari di dati personali o il trattamento di dati personali   relativi alle condanne penali e ai reati, ed è improbabile che   presenti un rischio per i diritti e le libertà delle persone fisiche,   tenuto conto della natura, del contesto, dell'ambito di applicazione   e delle finalità del trattamento, o se il titolare del trattamento è   un'autorità pubblica o un organismo pubblico. Il rappresentante   dovrebbe agire per conto del titolare del trattamento o del   responsabile del trattamento e può essere interpellato da qualsiasi   autorità di controllo. Il rappresentante dovrebbe essere   esplicitamente designato mediante mandato scritto del titolare del   trattamento o del responsabile del trattamento ad agire per conto di   questi ultimi con riguardo agli obblighi che a questi derivano dal   presente regolamento. La designazione di tale rappresentante non   incide sulla responsabilità generale del titolare del trattamento o   del responsabile del trattamento ai sensi del presente regolamento.   Tale rappresentante dovrebbe svolgere i suoi compiti nel rispetto del   mandato conferitogli dal titolare del trattamento o dal responsabile   del trattamento, anche per quanto riguarda la cooperazione con le   autorità di controllo competenti per qualsiasi misura adottata al   fine di garantire il rispetto del presente regolamento. Il   rappresentante designato dovrebbe essere oggetto di misure attuative   in caso di inadempienza da parte del titolare del trattamento o del   responsabile del trattamento. 

.. [C81] Per garantire che siano rispettate le prescrizioni del presente   regolamento riguardo al trattamento che il responsabile del   trattamento deve eseguire per conto del titolare del trattamento,   quando affida delle attività di trattamento a un responsabile del   trattamento il titolare del trattamento dovrebbe ricorrere unicamente   a responsabili del trattamento che presentino garanzie sufficienti,   in particolare in termini di conoscenza specialistica, affidabilità e   risorse, per mettere in atto misure tecniche e organizzative che   soddisfino i requisiti del presente regolamento, anche per la   sicurezza del trattamento. L'applicazione da parte del responsabile   del trattamento di un codice di condotta approvato o di un meccanismo   di certificazione approvato può essere utilizzata come elemento per   dimostrare il rispetto degli obblighi da parte del titolare del   trattamento. L'esecuzione dei trattamenti da parte di un responsabile   del trattamento dovrebbe essere disciplinata da un contratto o da   altro atto giuridico a norma del diritto dell'Unione o degli Stati   membri che vincoli il responsabile del trattamento al titolare del   trattamento, in cui siano stipulati la materia disciplinata e la   durata del trattamento, la natura e le finalità del trattamento, il   tipo di dati personali e le categorie di interessati, tenendo conto   dei compiti e responsabilità specifici del responsabile del   trattamento nel contesto del trattamento da eseguire e del rischio in   relazione ai diritti e alle libertà dell'interessato. Il titolare del   trattamento e il responsabile del trattamento possono scegliere di   usare un contratto individuale o clausole contrattuali tipo che sono   adottate direttamente dalla Commissione oppure da un'autorità di   controllo in conformità del meccanismo di coerenza e successivamente   dalla Commissione. Dopo il completamento del trattamento per conto   del titolare del trattamento, il responsabile del trattamento   dovrebbe, a scelta del titolare del trattamento, restituire o   cancellare i dati personali salvo che il diritto dell'Unione o degli   Stati membri cui è soggetto il responsabile del trattamento prescriva   la conservazione dei dati personali. 

.. [C82] Per dimostrare che si conforma al presente regolamento, il titolare   del trattamento o il responsabile del trattamento dovrebbe tenere un   registro delle attività di trattamento effettuate sotto la sua   responsabilità. Sarebbe necessario obbligare tutti i titolari del   trattamento e i responsabili del trattamento a cooperare con   l'autorità di controllo e a mettere, su richiesta, detti registri a   sua disposizione affinché possano servire per monitorare detti   trattamenti. 

.. [C83] Per mantenere la sicurezza e prevenire trattamenti in violazione al   presente regolamento, il titolare del trattamento o il responsabile   del trattamento dovrebbe valutare i rischi inerenti al trattamento e   attuare misure per limitare tali rischi, quali la cifratura. Tali   misure dovrebbero assicurare un adeguato livello di sicurezza,   inclusa la riservatezza, tenuto conto dello stato dell'arte e dei   costi di attuazione rispetto ai rischi che presentano i trattamenti e   alla natura dei dati personali da proteggere. Nella valutazione del   rischio per la sicurezza dei dati è opportuno tenere in   considerazione i rischi presentati dal trattamento dei dati   personali, come la distruzione accidentale o illegale, la perdita, la   modifica, la rivelazione o l'accesso non autorizzati a dati personali   trasmessi, conservati o comunque elaborati, che potrebbero cagionare   in particolare un danno fisico, materiale o immateriale. 

.. [C84] Per potenziare il rispetto del presente regolamento qualora i   trattamenti possano presentare un rischio elevato per i diritti e le   libertà delle persone fisiche, il titolare del trattamento dovrebbe   essere responsabile dello svolgimento di una valutazione d'impatto   sulla protezione dei dati per determinare, in particolare, l'origine,   la natura, la particolarità e la gravità di tale rischio. L'esito   della valutazione dovrebbe essere preso in considerazione nella   determinazione delle opportune misure da adottare per dimostrare che   il trattamento dei dati personali rispetta il presente regolamento.   Laddove la valutazione d'impatto sulla protezione dei dati indichi   che i trattamenti presentano un rischio elevato che il titolare del   trattamento non può attenuare mediante misure opportune in termini di   tecnologia disponibile e costi di attuazione, prima del trattamento   si dovrebbe consultare l'autorità di controllo. 

.. [C85] Una violazione dei dati personali può, se non affrontata in modo   adeguato e tempestivo, provocare danni fisici, materiali o   immateriali alle persone fisiche, ad esempio perdita del controllo   dei dati personali che li riguardano o limitazione dei loro diritti,   discriminazione, furto o usurpazione d'identità, perdite finanziarie,   decifratura non autorizzata della pseudonimizzazione, pregiudizio   alla reputazione, perdita di riservatezza dei dati personali protetti   da segreto professionale o qualsiasi altro danno economico o sociale   significativo alla persona fisica interessata. Pertanto, non appena   viene a conoscenza di un'avvenuta violazione dei dati personali, il   titolare del trattamento dovrebbe notificare la violazione dei dati   personali all'autorità di controllo competente, senza ingiustificato   ritardo e, ove possibile, entro 72 ore dal momento in cui ne è venuto   a conoscenza, a meno che il titolare del trattamento non sia in grado   di dimostrare che, conformemente al principio di   responsabilizzazione, è improbabile che la violazione dei dati   personali presenti un rischio per i diritti e le libertà delle   persone fisiche. Oltre il termine di 72 ore, tale notifica dovrebbe   essere corredata delle ragioni del ritardo e le informazioni   potrebbero essere fornite in fasi successive senza ulteriore   ingiustificato ritardo. 

.. [C86] Il titolare del trattamento dovrebbe comunicare all'interessato la   violazione dei dati personali senza indebito ritardo, qualora questa   violazione dei dati personali sia suscettibile di presentare un   rischio elevato per i diritti e le libertà della persona fisica, al   fine di consentirgli di prendere le precauzioni necessarie. La   comunicazione dovrebbe descrivere la natura della violazione dei dati   personali e formulare raccomandazioni per la persona fisica   interessata intese ad attenuare i potenziali effetti negativi. Tali   comunicazioni agli interessati dovrebbero essere effettuate non   appena ragionevolmente possibile e in stretta collaborazione con   l'autorità di controllo e nel rispetto degli orientamenti impartiti   da questa o da altre autorità competenti quali le autorità incaricate   dell'applicazione della legge. Ad esempio, la necessità di attenuare   un rischio immediato di danno richiederebbe che la comunicazione agli   interessati fosse tempestiva, ma la necessità di attuare opportune   misure per contrastare violazioni di dati personali ripetute o   analoghe potrebbe giustificare tempi più lunghi per la comunicazione. 

.. [C87] È opportuno verificare se siano state messe in atto tutte le misure   tecnologiche e organizzative adeguate di protezione per stabilire   immediatamente se c'è stata violazione dei dati personali e informare   tempestivamente l'autorità di controllo e l'interessato. È opportuno   stabilire il fatto che la notifica sia stata trasmessa senza   ingiustificato ritardo, tenendo conto in particolare della natura e   della gravità della violazione dei dati personali e delle sue   conseguenze e effetti negativi per l'interessato. Siffatta notifica   può dar luogo a un intervento dell'autorità di controllo nell'ambito   dei suoi compiti e poteri previsti dal presente regolamento. 

.. [C88] Nel definire modalità dettagliate relative al formato e alle   procedure applicabili alla notifica delle violazioni di dati   personali, è opportuno tenere debitamente conto delle circostanze di   tale violazione, ad esempio stabilire se i dati personali fossero o   meno protetti con misure tecniche adeguate di protezione atte a   limitare efficacemente il rischio di furto d'identità o altre forme   di abuso. Inoltre, è opportuno che tali modalità e procedure tengano   conto dei legittimi interessi delle autorità incaricate   dell'applicazione della legge, qualora una divulgazione prematura   possa ostacolare inutilmente l'indagine sulle circostanze di una   violazione di dati personali. 

.. [C89] La direttiva 95/46/CE ha introdotto un obbligo generale di notificare   alle autorità di controllo il trattamento dei dati personali. Mentre   tale obbligo comporta oneri amministrativi e finanziari, non ha   sempre contribuito a migliorare la protezione dei dati personali. È   pertanto opportuno abolire tali obblighi generali e indiscriminati di   notifica e sostituirli con meccanismi e procedure efficaci che si   concentrino piuttosto su quei tipi di trattamenti che potenzialmente   presentano un rischio elevato per i diritti e le libertà delle   persone fisiche, per loro natura, ambito di applicazione, contesto e   finalità. Tali tipi di trattamenti includono, in particolare, quelli   che comportano l'utilizzo di nuove tecnologie o quelli che sono di   nuovo tipo e in relazione ai quali il titolare del trattamento non ha   ancora effettuato una valutazione d'impatto sulla protezione dei   dati, o la valutazione d'impatto sulla protezione dei dati si riveli   necessaria alla luce del tempo trascorso dal trattamento iniziale. 

.. [C90] In tali casi, è opportuno che il titolare del trattamento effettui   una valutazione d'impatto sulla protezione dei dati prima del   trattamento, per valutare la particolare probabilità e gravità del   rischio, tenuto conto della natura, dell'ambito di applicazione, del   contesto e delle finalità del trattamento e delle fonti di rischio.   La valutazione di impatto dovrebbe vertere, in particolare, anche   sulle misure, sulle garanzie e sui meccanismi previsti per attenuare   tale rischio assicurando la protezione dei dati personali e   dimostrando la conformità al presente regolamento. 

.. [C91] Ciò dovrebbe applicarsi in particolare ai trattamenti su larga scala,   che mirano al trattamento di una notevole quantità di dati personali   a livello regionale, nazionale o sovranazionale e che potrebbero   incidere su un vasto numero di interessati e che potenzialmente   presentano un rischio elevato, ad esempio, data la loro sensibilità,   laddove, in conformità con il grado di conoscenze tecnologiche   raggiunto, si utilizzi una nuova tecnologia su larga scala, nonché ad   altri trattamenti che presentano un rischio elevato per i diritti e   le libertà degli interessati, specialmente qualora tali trattamenti   rendano più difficoltoso, per gli interessati, l'esercizio dei propri   diritti. È opportuno altresì effettuare una valutazione d'impatto   sulla protezione dei dati nei casi in cui i dati personali sono   trattati per adottare decisioni riguardanti determinate persone   fisiche in seguito a una valutazione sistematica e globale di aspetti   personali relativi alle persone fisiche, basata sulla profilazione di   tali dati, o in seguito al trattamento di categorie particolari di   dati personali, dati biometrici o dati relativi a condanne penali e   reati o a connesse misure di sicurezza. Una valutazione d'impatto   sulla protezione dei dati è altresì richiesta per la sorveglianza di   zone accessibili al pubblico su larga scala, in particolare se   effettuata mediante dispositivi optoelettronici, o per altri   trattamenti che l'autorità di controllo competente ritiene possano   presentare un rischio elevato per i diritti e le libertà degli   interessati, specialmente perché impediscono a questi ultimi di   esercitare un diritto o di avvalersi di un servizio o di un   contratto, oppure perché sono effettuati sistematicamente su larga   scala. Il trattamento di dati personali non dovrebbe essere   considerato un trattamento su larga scala qualora riguardi dati   personali di pazienti o clienti da parte di un singolo medico,   operatore sanitario o avvocato. In tali casi non dovrebbe essere   obbligatorio procedere a una valutazione d'impatto sulla protezione   dei dati. 

.. [C92] Vi sono circostanze in cui può essere ragionevole ed economico   effettuare una valutazione d'impatto sulla protezione dei dati che   verta su un oggetto più ampio di un unico progetto, per esempio   quando autorità pubbliche o enti pubblici intendono istituire   un'applicazione o una piattaforma di trattamento comuni o quando   diversi titolari del trattamento progettano di introdurre   un'applicazione o un ambiente di trattamento comuni in un settore o   segmento industriale o per una attività trasversale ampiamente   utilizzata. 

.. [C93] In vista dell'adozione della legge degli Stati membri che disciplina   i compiti dell'autorità pubblica o dell'organismo pubblico e lo   specifico trattamento o insieme di trattamenti, gli Stati membri   possono ritenere necessario effettuare tale valutazione prima di   procedere alle attività di trattamento. 

.. [C94] Se dalla valutazione d'impatto sulla protezione dei dati risulta che   il trattamento, in mancanza delle garanzie, delle misure di sicurezza   e dei meccanismi per attenuare il rischio, presenterebbe un rischio   elevato per i diritti e le libertà delle persone fisiche e il   titolare del trattamento è del parere che il rischio non possa essere   ragionevolmente attenuato in termini di tecnologie disponibili e   costi di attuazione, è opportuno consultare l'autorità di controllo   prima dell'inizio delle attività di trattamento. Tale rischio elevato   potrebbe scaturire da certi tipi di trattamento e dall'estensione e   frequenza del trattamento, da cui potrebbe derivare altresì un danno   o un'interferenza con i diritti e le libertà della persona fisica.   L'autorità di controllo che riceve una richiesta di consultazione   dovrebbe darvi seguito entro un termine determinato. Tuttavia, la   mancanza di reazione dell'autorità di controllo entro tale termine   dovrebbe far salvo ogni intervento della stessa nell'ambito dei suoi   compiti e poteri previsti dal presente regolamento, compreso il   potere di vietare i trattamenti. Nell'ambito di tale processo di   consultazione, può essere presentato all'autorità di controllo il   risultato di una valutazione d'impatto sulla protezione dei dati   effettuata riguardo al trattamento in questione, in particolare le   misure previste per attenuare il rischio per i diritti e le libertà   delle persone fisiche. 

.. [C95] Il responsabile del trattamento, se necessario e su richiesta,   dovrebbe assistere il titolare del trattamento nel garantire il   rispetto degli obblighi derivanti dallo svolgimento di una   valutazione d'impatto sulla protezione dei dati e dalla previa   consultazione dell'autorità di controllo. 

.. [C96] L'autorità di controllo dovrebbe essere altresì consultata durante   l'elaborazione di una misura legislativa o regolamentare che prevede   il trattamento di dati personali al fine di garantire che il   trattamento previsto rispetti il presente regolamento e, in   particolare, che si attenui il rischio per l'interessato. 

.. [C97] Per i trattamenti effettuati da un'autorità pubblica, eccettuate le   autorità giurisdizionali o autorità giudiziarie indipendenti quando   esercitano le loro funzioni giurisdizionali, o per i trattamenti   effettuati nel settore privato da un titolare del trattamento le cui   attività principali consistono in trattamenti che richiedono un   monitoraggio regolare e sistematico degli interessati su larga scala,   o ove le attività principali del titolare del trattamento o del   responsabile del trattamento consistano nel trattamento su larga   scala di categorie particolari di dati personali e di dati relativi   alle condanne penali e ai reati, il titolare del trattamento o il   responsabile del trattamento dovrebbe essere assistito da una persona   che abbia una conoscenza specialistica della normativa e delle   pratiche in materia di protezione dei dati nel controllo del rispetto   a livello interno del presente regolamento. Nel settore privato le   attività principali del titolare del trattamento riguardano le sue   attività primarie ed esulano dal trattamento dei dati personali come   attività accessoria. Il livello necessario di conoscenza   specialistica dovrebbe essere determinato in particolare in base ai   trattamenti di dati effettuati e alla protezione richiesta per i dati   personali trattati dal titolare del trattamento o dal responsabile   del trattamento. Tali responsabili della protezione dei dati,   dipendenti o meno del titolare del trattamento, dovrebbero poter   adempiere alle funzioni e ai compiti loro incombenti in maniera   indipendente. 

.. [C98] Le associazioni o altre organizzazioni rappresentanti le categorie di   titolari del trattamento o di responsabili del trattamento dovrebbero   essere incoraggiate a elaborare codici di condotta, nei limiti del   presente regolamento, in modo da facilitarne l'effettiva   applicazione, tenendo conto delle caratteristiche specifiche dei   trattamenti effettuati in alcuni settori e delle esigenze specifiche   delle microimprese e delle piccole e medie imprese. In particolare,   tali codici di condotta potrebbero calibrare gli obblighi dei   titolari del trattamento e dei responsabili del trattamento, tenuto   conto del potenziale rischio del trattamento per i diritti e le   libertà delle persone fisiche. 

.. [C99] Nell'elaborare un codice di condotta, o nel modificare o prorogare   tale codice, le associazioni e gli altri organismi rappresentanti le   categorie di titolari del trattamento o di responsabili del   trattamento dovrebbero consultare le parti interessate pertinenti,   compresi, quando possibile, gli interessati, e tener conto delle   osservazioni ricevute e delle opinioni espresse in riscontro a tali   consultazioni. 

.. [C100] Al fine di migliorare la trasparenza e il rispetto del presente   regolamento dovrebbe essere incoraggiata l'istituzione di meccanismi   di certificazione e sigilli nonché marchi di protezione dei dati che   consentano agli interessati di valutare rapidamente il livello di   protezione dei dati dei relativi prodotti e servizi. 

.. [C101] I flussi di dati personali verso e da paesi al di fuori dell'Unione e   organizzazioni internazionali sono necessari per l'espansione del   commercio internazionale e della cooperazione internazionale.   L'aumento di tali flussi ha posto nuove sfide e problemi riguardanti   la protezione dei dati personali. È opportuno però che, quando i dati   personali sono trasferiti dall'Unione a titolari del trattamento e   responsabili del trattamento o altri destinatari in paesi terzi o a   organizzazioni internazionali, il livello di tutela delle persone   fisiche assicurato nell'Unione dal presente regolamento non sia   compromesso, anche nei casi di trasferimenti successivi dei dati   personali dal paese terzo o dall'organizzazione internazionale verso   titolari del trattamento e responsabili del trattamento nello stesso   o in un altro paese terzo o presso un'altra organizzazione   internazionale. In ogni caso, i trasferimenti verso paesi terzi e   organizzazioni internazionali potrebbero essere effettuati soltanto   nel pieno rispetto del presente regolamento. Il trasferimento   potrebbe aver luogo soltanto se, fatte salve le altre disposizioni   del presente regolamento, il titolare del trattamento o il   responsabile del trattamento rispetta le condizioni stabilite dalle   disposizioni del presente regolamento in relazione al trasferimento   di dati personali verso paesi terzi o organizzazioni internazionali. 

.. [C102] Il presente regolamento lascia impregiudicate le disposizioni degli   accordi internazionali conclusi tra l'Unione e i paesi terzi che   disciplinano il trasferimento di dati personali, comprese adeguate   garanzie per gli interessati. Gli Stati membri possono concludere   accordi internazionali che implicano il trasferimento di dati   personali verso paesi terzi o organizzazioni internazionali, purché   tali accordi non incidano sul presente regolamento o su qualsiasi   altra disposizione del diritto dell'Unione e includano un adeguato   livello di protezione per i diritti fondamentali degli interessati. 

.. [C103] La Commissione può decidere, con effetto nell'intera Unione, che un   paese terzo, un territorio o un settore specifico all'interno di un   paese terzo, o un'organizzazione internazionale offrono un livello   adeguato di protezione dei dati, garantendo in tal modo la certezza   del diritto e l'uniformità in tutta l'Unione nei confronti del paese   terzo o dell'organizzazione internazionale che si ritiene offra tale   livello di protezione. In tali casi, i trasferimenti di dati   personali verso tale paese terzo od organizzazione internazionale   possono avere luogo senza ulteriori autorizzazioni. La Commissione   può inoltre decidere, dopo aver fornito una dichiarazione completa   che illustra le motivazioni al paese terzo o all'organizzazione   internazionale, di revocare una tale decisione. 

.. [C104] In linea con i valori fondamentali su cui è fondata l'Unione, in   particolare la tutela dei diritti dell'uomo, è opportuno che la   Commissione, nella sua valutazione del paese terzo, o di un   territorio o di un settore specifico all'interno di un paese terzo,   tenga conto del modo in cui tale paese rispetta lo stato di diritto,   l'accesso alla giustizia e le norme e gli standard internazionali in   materia di diritti dell'uomo, nonché la legislazione generale e   settoriale riguardante segnatamente la sicurezza pubblica, la difesa   e la sicurezza nazionale, come pure l'ordine pubblico e il diritto   penale. L'adozione di una decisione di adeguatezza nei confronti di   un territorio o di un settore specifico all'interno di un paese terzo   dovrebbe prendere in considerazione criteri chiari e obiettivi come   specifiche attività di trattamento e l'ambito di applicazione delle   norme giuridiche e degli atti legislativi applicabili in vigore nel   paese terzo. Il paese terzo dovrebbe offrire garanzie di un adeguato   livello di protezione sostanzialmente equivalente a quello assicurato   all'interno dell'Unione, segnatamente quando i dati personali sono   trattati in uno o più settori specifici. In particolare, il paese   terzo dovrebbe assicurare un effettivo controllo indipendente della   protezione dei dati e dovrebbe prevedere meccanismi di cooperazione   con autorità di protezione dei dati degli Stati membri e agli   interessati dovrebbero essere riconosciuti diritti effettivi e   azionabili e un mezzo di ricorso effettivo in sede amministrativa e   giudiziale. 

.. [C105] Al di là degli impegni internazionali che il paese terzo o   l'organizzazione internazionale hanno assunto, la Commissione   dovrebbe tenere in considerazione gli obblighi derivanti dalla   partecipazione del paese terzo o dell'organizzazione internazionale a   sistemi multilaterali o regionali, soprattutto in relazione alla   protezione dei dati personali, nonché all'attuazione di tali   obblighi. In particolare si dovrebbe tenere in considerazione   l'adesione dei paesi terzi alla convenzione del Consiglio d'Europa,   del 28 gennaio 1981, sulla protezione delle persone rispetto al   trattamento automatizzato di dati di carattere personale e relativo   protocollo addizionale. La Commissione, nel valutare l'adeguatezza   del livello di protezione nei paesi terzi o nelle organizzazioni   internazionali, dovrebbe consultare il comitato. 

.. [C106] È opportuno che la Commissione controlli il funzionamento delle   decisioni sul livello di protezione in un paese terzo, in un   territorio o settore specifico all'interno di un paese terzo, o   un'organizzazione internazionale, e monitorare il funzionamento delle   decisioni adottate sulla base dell'articolo 25, paragrafo 6, o   dell'articolo 26, paragrafo 4, della direttiva 95/46/CE. Nella sua   decisione di adeguatezza, la Commissione dovrebbe prevedere un   meccanismo di riesame periodico del loro funzionamento. Tale riesame   periodico dovrebbe essere effettuato in consultazione con il paese   terzo o l'organizzazione internazionale in questione e tenere conto   di tutti gli sviluppi pertinenti nel paese terzo o   nell'organizzazione internazionale. Ai fini del controllo e dello   svolgimento dei riesami periodici, la Commissione dovrebbe tener   conto delle posizioni e delle conclusioni del Parlamento europeo e   del Consiglio, nonché di altri organismi e fonti pertinenti. La   Commissione dovrebbe valutare, entro un termine ragionevole, il   funzionamento di tali ultime decisioni e riferire eventuali riscontri   pertinenti al comitato ai sensi del regolamento (UE) n. 182/2011 del   Parlamento europeo e del Consiglio,   come stabilito a norma del presente regolamento, al Parlamento   europeo e al Consiglio. 

.. [C107] La Commissione può riconoscere che un paese terzo, un territorio o un   settore specifico all'interno di un paese terzo, o un'organizzazione   internazionale non garantiscono più un livello adeguato di protezione   dei dati. Di conseguenza il trasferimento di dati personali verso   tale paese terzo od organizzazione internazionale dovrebbe essere   vietato, a meno che non siano soddisfatti i requisiti di cui al   presente regolamento relativamente ai trasferimenti sottoposti a   garanzie adeguate, comprese norme vincolanti d'impresa, e a deroghe   per situazioni particolari. In tal caso è opportuno prevedere   consultazioni tra la Commissione e detti paesi terzi o organizzazioni   internazionali. La Commissione dovrebbe informare tempestivamente il   paese terzo o l'organizzazione internazionale dei motivi e avviare   consultazioni con questi al fine di risolvere la situazione. 

.. [C108] In mancanza di una decisione di adeguatezza, il titolare del   trattamento o il responsabile del trattamento dovrebbe provvedere a   compensare la carenza di protezione dei dati in un paese terzo con   adeguate garanzie a tutela dell'interessato. Tali adeguate garanzie   possono consistere nell'applicazione di norme vincolanti d'impresa,   clausole tipo di protezione dei dati adottate dalla Commissione,   clausole tipo di protezione dei dati adottate da un'autorità di   controllo o clausole contrattuali autorizzate da un'autorità di   controllo. Tali garanzie dovrebbero assicurare un rispetto dei   requisiti in materia di protezione dei dati e dei diritti degli   interessati adeguato ai trattamenti all'interno dell'Unione, compresa   la disponibilità di diritti azionabili degli interessati e di mezzi   di ricorso effettivi, fra cui il ricorso effettivo in sede   amministrativa o giudiziale e la richiesta di risarcimento,   nell'Unione o in un paese terzo. Esse dovrebbero riguardare, in   particolare, la conformità rispetto ai principi generali in materia   di trattamento dei dati personali e ai principi di protezione dei   dati fin dalla progettazione e di protezione dei dati di default. I   trasferimenti possono essere effettuati anche da autorità pubbliche o   organismi pubblici ad autorità pubbliche o organismi pubblici di   paesi terzi, o organizzazioni internazionali con analoghi compiti o   funzioni, anche sulla base di disposizioni da inserire in accordi   amministrativi, quali un memorandum d'intesa, che prevedano per gli   interessati diritti effettivi e azionabili. L'autorizzazione   dell'autorità di controllo competente dovrebbe essere ottenuta quando   le garanzie sono offerte nell'ambito di accordi amministrativi   giuridicamente non vincolanti. 

.. [C109] La possibilità che il titolare del trattamento o il responsabile del   trattamento utilizzi clausole tipo di protezione dei dati adottate   dalla Commissione o da un'autorità di controllo non dovrebbe   precludere ai titolari del trattamento o ai responsabili del   trattamento la possibilità di includere tali clausole tipo in un   contratto più ampio, anche in un contratto tra il responsabile del   trattamento e un altro responsabile del trattamento, né di aggiungere   altre clausole o garanzie supplementari, purché non contraddicano,   direttamente o indirettamente, le clausole contrattuali tipo adottate   dalla Commissione o da un'autorità di controllo o ledano i diritti o   le libertà fondamentali degli interessati. I titolari del trattamento   e i responsabili del trattamento dovrebbero essere incoraggiati a   fornire garanzie supplementari attraverso impegni contrattuali che   integrino le clausole tipo di protezione. 

.. [C110] Un gruppo imprenditoriale o un gruppo di imprese che svolge   un'attività economica comune dovrebbe poter applicare le norme   vincolanti d'impresa approvate per i trasferimenti internazionali   dall'Unione agli organismi dello stesso gruppo imprenditoriale o   gruppo d'imprese che svolge un'attività economica comune, purché tali   norme contemplino tutti i principi fondamentali e diritti azionabili   che costituiscano adeguate garanzie per i trasferimenti o categorie   di trasferimenti di dati personali. 

.. [C111] È opportuno prevedere la possibilità di trasferire dati in alcune   circostanze se l'interessato ha esplicitamente acconsentito, se il   trasferimento è occasionale e necessario in relazione a un contratto   o un'azione legale, che sia in sede giudiziale, amministrativa o   stragiudiziale, compresi i procedimenti dinanzi alle autorità di   regolamentazione. È altresì opportuno prevedere la possibilità di   trasferire dati se sussistono motivi di rilevante interesse pubblico   previsti dal diritto dell'Unione o degli Stati membri o se i dati   sono trasferiti da un registro stabilito per legge e destinato a   essere consultato dal pubblico o dalle persone aventi un legittimo   interesse. In quest'ultimo caso, il trasferimento non dovrebbe   riguardare la totalità dei dati personali o delle categorie di dati   contenuti nel registro; inoltre, quando il registro è destinato a   essere consultato dalle persone aventi un legittimo interesse, i dati   possono essere trasferiti soltanto se tali persone lo richiedono o ne   sono destinatarie, tenendo pienamente conto degli interessi e dei   diritti fondamentali dell'interessato. 

.. [C112] Tali deroghe dovrebbero in particolare valere per i trasferimenti di   dati richiesti e necessari per importanti motivi di interesse   pubblico, ad esempio nel caso di scambio internazionale di dati tra   autorità garanti della concorrenza, amministrazioni fiscali o   doganali, autorità di controllo finanziario, servizi competenti in   materia di sicurezza sociale o sanità pubblica, ad esempio in caso di   ricerca di contatti per malattie contagiose o al fine di ridurre e/o   eliminare il doping nello sport. Il trasferimento di dati personali   dovrebbe essere altresì considerato lecito quando è necessario per   salvaguardare un interesse che è essenziale per gli interessi vitali   dell'interessato o di un'altra persona, comprese la vita o   l'integrità fisica, qualora l'interessato si trovi nell'incapacità di   prestare il proprio consenso. In mancanza di una decisione di   adeguatezza, il diritto dell'Unione o degli Stati membri può, per   importanti motivi di interesse pubblico, fissare espressamente limiti   al trasferimento di categorie specifiche di dati verso un paese terzo   o un'organizzazione internazionale. Gli Stati membri dovrebbero   notificare tali disposizioni alla Commissione. Qualunque   trasferimento a un'organizzazione internazionale umanitaria di dati   personali di un interessato che si trovi nell'incapacità fisica o   giuridica di prestare il proprio consenso ai fini dell'esecuzione di   un compito derivante dalle convenzioni di Ginevra o al fine di   rispettare il diritto internazionale umanitario applicabile nei   conflitti armati potrebbe essere considerato necessario per   importanti motivi di interesse pubblico o nell'interesse vitale   dell'interessato. 

.. [C113] Potrebbero altresì essere autorizzati i trasferimenti qualificabili   come non ripetitivi e riguardanti soltanto un numero limitato di   interessati ai fini del perseguimento degli interessi legittimi   cogenti del titolare del trattamento, a meno che non prevalgano gli   interessi o i diritti e le libertà dell'interessato e qualora il   titolare del trattamento abbia valutato tutte le circostanze relative   al trasferimento. Il titolare del trattamento dovrebbe considerare   con particolare attenzione la natura dei dati personali, la finalità   e la durata del trattamento o dei trattamenti proposti, nonché la   situazione nel paese d'origine, nel paese terzo e nel paese di   destinazione finale, e dovrebbe offrire garanzie adeguate per la   tutela dei diritti e delle libertà fondamentali delle persone fisiche   con riguardo al trattamento dei loro dati personali. Tali   trasferimenti dovrebbero essere ammessi soltanto nei casi residui in   cui nessuno degli altri presupposti per il trasferimento è   applicabile. Per finalità di ricerca scientifica o storica o a fini   statistici, è opportuno tener conto delle legittime aspettative della   società nei confronti di un miglioramento delle conoscenze. Il   titolare del trattamento dovrebbe informare l'autorità di controllo e   l'interessato in merito al trasferimento. 

.. [C114] In ogni caso, se la Commissione non ha adottato alcuna decisione   circa il livello adeguato di protezione dei dati di un paese terzo,   il titolare del trattamento o il responsabile del trattamento   dovrebbe ricorrere a soluzioni che diano all'interessato diritti   effettivi e azionabili in relazione al trattamento dei suoi dati   personali nell'Unione, dopo il trasferimento, così da continuare a   beneficiare dei diritti fondamentali e delle garanzie. 

.. [C115] Alcuni paesi terzi adottano leggi, regolamenti e altri atti normativi   finalizzati a disciplinare direttamente le attività di trattamento di   persone fisiche e giuridiche poste sotto la giurisdizione degli Stati   membri. Essi possono includere le sentenze di autorità   giurisdizionali o le decisioni di autorità amministrative di paesi   terzi che dispongono il trasferimento o la comunicazione di dati   personali da parte di un titolare del trattamento o di un   responsabile del trattamento e non sono basate su un accordo   internazionale in vigore tra il paese terzo richiedente e l'Unione o   un suo Stato membro, ad esempio un trattato di mutua assistenza   giudiziaria. L'applicazione extraterritoriale di tali leggi,   regolamenti e altri atti normativi potrebbe essere contraria al   diritto internazionale e ostacolare il conseguimento della protezione   delle persone fisiche assicurata nell'Unione con il presente   regolamento. I trasferimenti dovrebbero quindi essere consentiti solo   se ricorrono le condizioni previste dal presente regolamento per i   trasferimenti a paesi terzi. Ciò vale, tra l'altro, quando la   comunicazione è necessaria per un rilevante motivo di interesse   pubblico riconosciuto dal diritto dell'Unione o degli Stati membri   cui è soggetto il titolare del trattamento. 

.. [C116] Con i trasferimenti transfrontalieri di dati personali al di fuori   dell'Unione potrebbe aumentare il rischio che la persona fisica non   possa esercitare il proprio diritto alla protezione dei dati, in   particolare per tutelarsi da usi o comunicazioni illeciti di tali   informazioni. Allo stesso tempo, le autorità di controllo possono   concludere di non essere in grado di dar corso ai reclami o svolgere   indagini relative ad attività condotte oltre frontiera. I loro sforzi   di collaborazione nel contesto transfrontaliero possono anche essere   ostacolati dall'insufficienza di poteri per prevenire e correggere,   da regimi giuridici incoerenti e da difficoltà pratiche quali la   limitatezza delle risorse disponibili. Pertanto vi è la necessità di   promuovere una più stretta cooperazione tra le autorità di controllo   della protezione dei dati affinché possano scambiare informazioni e   condurre indagini di concerto con le loro controparti internazionali.   Al fine di sviluppare meccanismi di cooperazione internazionale per   agevolare e prestare mutua assistenza a livello internazionale   nell'applicazione della legislazione sulla protezione dei dati   personali, la Commissione e le autorità di controllo dovrebbero   scambiare informazioni e cooperare, nell'ambito di attività connesse   con l'esercizio dei loro poteri, con le autorità competenti in paesi   terzi, sulla base della reciprocità e in conformità del presente   regolamento. 

.. [C117] L'istituzione di autorità di controllo a cui è conferito il potere di   eseguire i loro compiti ed esercitare i loro poteri in totale   indipendenza in ciascuno Stato membro è un elemento essenziale della   protezione delle persone fisiche con riguardo al trattamento dei loro   dati personali. Gli Stati membri dovrebbero poter istituire più di   una autorità di controllo, al fine di rispecchiare la loro struttura   costituzionale, organizzativa e amministrativa. 

.. [C118] L'indipendenza delle autorità di controllo non dovrebbe significare   che tali autorità non possano essere assoggettate a meccanismi di   controllo o monitoraggio con riguardo alle loro spese o a controllo   giurisdizionale. 

.. [C119] Laddove siano istituite più autorità di controllo, lo Stato membro   dovrebbe stabilire per legge meccanismi atti ad assicurare la   partecipazione effettiva di dette autorità al meccanismo di coerenza.   Lo Stato membro dovrebbe in particolare designare l'autorità di   controllo che funge da punto di contatto unico per l'effettiva   partecipazione di tutte le autorità al meccanismo, onde garantire la   rapida e agevole cooperazione con altre autorità di controllo, il   comitato e la Commissione. 

.. [C120] Ciascuna autorità di controllo dovrebbe disporre delle risorse umane   e finanziarie, dei locali e delle infrastrutture necessari per   l'effettivo adempimento dei propri compiti, compresi quelli di   assistenza reciproca e cooperazione con altre autorità di controllo   in tutta l'Unione. Ciascuna autorità di controllo dovrebbe disporre   di un bilancio annuale, separato e pubblico, che può far parte del   bilancio generale statale o nazionale. 

.. [C121] Le condizioni generali applicabili al membro o ai membri   dell'autorità di controllo dovrebbero essere stabilite per legge da   ciascuno Stato membro e dovrebbero in particolare prevedere che tali   membri devono essere nominati, attraverso una procedura trasparente,   dal parlamento, dal governo o dal capo di Stato dello Stato membro,   sulla base di una proposta del governo, di un membro del governo, del   parlamento o di una sua camera, o da un organismo indipendente   incaricato ai sensi del diritto degli Stati membri. Al fine di   assicurare l'indipendenza dell'autorità di controllo, è opportuno che   il membro o i membri di tale autorità agiscano con integrità, si   astengano da qualunque azione incompatibile con le loro funzioni e,   per tutta la durata del mandato, non esercitino alcuna altra attività   incompatibile, remunerata o meno. L'autorità di controllo dovrebbe   disporre di proprio personale, scelto dalla stessa autorità di   controllo o da un organismo indipendente istituito ai sensi del   diritto degli Stati membri, che dovrebbe essere soggetto alla   direzione esclusiva del membro o dei membri dell'autorità di   controllo. 

.. [C122] Ogni autorità di controllo dovrebbe avere la competenza, nel   territorio del proprio Stato membro, a esercitare i poteri e ad   assolvere i compiti a essa attribuiti a norma del presente   regolamento. Ciò dovrebbe comprendere in particolare il trattamento   nell'ambito delle attività di uno stabilimento del titolare del   trattamento o del responsabile del trattamento sul territorio del   proprio Stato membro, il trattamento di dati personali effettuato   dalle pubbliche autorità o dagli organismi privati che agiscono nel   pubblico interesse, il trattamento riguardante gli interessati nel   suo territorio o il trattamento effettuato da un titolare del   trattamento o da un responsabile del trattamento non stabilito   nell'Unione europea riguardante interessati non residenti nel suo   territorio. Ciò dovrebbe includere l'esame dei reclami proposti   dall'interessato, lo svolgimento di indagini sull'applicazione del   regolamento e la promozione della sensibilizzazione del pubblico   riguardo ai rischi, alle norme, alle garanzie e ai diritti relativi   al trattamento dei dati personali. 

.. [C123] Le autorità di controllo dovrebbero controllare l'applicazione delle   disposizioni del presente regolamento e contribuire alla sua coerente   applicazione in tutta l'Unione, così da tutelare le persone fisiche   in relazione al trattamento dei loro dati personali e facilitare la   libera circolazione di tali dati nel mercato interno. A tal fine, le   autorità di controllo dovrebbero cooperare tra loro e con la   Commissione, senza che siano necessari accordi tra gli Stati membri   sulla mutua assistenza o su tale tipo di cooperazione. 

.. [C124] Qualora il trattamento dei dati personali abbia luogo nell'ambito   delle attività di uno stabilimento di un titolare del trattamento o   di un responsabile del trattamento nell'Unione e il titolare del   trattamento o il responsabile del trattamento sia stabilito in più di   uno Stato membro o qualora il trattamento effettuato nell'ambito   delle attività dello stabilimento unico di un titolare del   trattamento o responsabile del trattamento nell'Unione incida o possa   verosimilmente incidere in modo sostanziale su interessati in più di   uno Stato membro, l'autorità di controllo dello stabilimento   principale del titolare del trattamento o del responsabile del   trattamento o dello stabilimento unico del titolare del trattamento o   del responsabile del trattamento dovrebbe fungere da autorità   capofila. Essa dovrebbe cooperare con le altre autorità interessate   perché il titolare del trattamento o il responsabile del trattamento   ha uno stabilimento nel territorio dei loro Stati membri, perché il   trattamento incide in modo sostanziale sugli interessati residenti   nel loro territorio o perché è stato proposto loro un reclamo. Anche   in caso di reclamo proposto da un interessato non residente in tale   Stato membro, l'autorità di controllo cui è stato proposto detto   reclamo dovrebbe essere considerata un'autorità di controllo   interessata. Nell'ambito del suo compito di rilascio di linee guida   su qualsiasi questione relativa all'applicazione del presente   regolamento, il comitato dovrebbe essere in grado di pubblicare linee   guida in particolare sui criteri da prendere in considerazione per   accertare se il trattamento in questione incida in modo sostanziale   su interessati in più di uno Stato membro e su cosa costituisca   obiezione pertinente e motivata. 

.. [C125] L'autorità capofila dovrebbe essere competente per l'adozione di   decisioni vincolanti riguardanti misure di applicazione dei poteri di   cui gode a norma del presente regolamento. Nella sua qualità di   autorità capofila, l'autorità di controllo dovrebbe coinvolgere e   coordinare strettamente le autorità di controllo interessate nel   processo decisionale. In caso di decisione di rigetto del reclamo   dell'interessato, in tutto o in parte, tale decisione dovrebbe essere   adottata dall'autorità di controllo a cui il reclamo è stato   proposto. 

.. [C126] La decisione dovrebbe essere adottata congiuntamente dall'autorità di   controllo capofila e dalle autorità di controllo interessate e   dovrebbe essere rivolta allo stabilimento principale o unico del   titolare del trattamento o del responsabile del trattamento ed essere   vincolante per il titolare del trattamento e il responsabile del   trattamento. Il titolare del trattamento o il responsabile del   trattamento dovrebbe adottare le misure necessarie per garantire la   conformità al presente regolamento e l'attuazione della decisione   notificata dall'autorità di controllo capofila allo stabilimento   principale del titolare del trattamento o del responsabile del   trattamento per quanto riguarda le attività di trattamento   nell'Unione. 

.. [C127] Ogni autorità di controllo che non agisce in qualità di autorità di   controllo capofila dovrebbe essere competente a trattare casi locali   qualora il titolare del trattamento o il responsabile del trattamento   sia stabilito in più di uno Stato membro, ma l'oggetto dello   specifico trattamento riguardi unicamente il trattamento effettuato   in un singolo Stato membro e coinvolga soltanto interessati in tale   singolo Stato membro, ad esempio quando l'oggetto riguardi il   trattamento di dati personali di dipendenti nell'ambito di specifici   rapporti di lavoro in uno Stato membro. In tali casi, l'autorità di   controllo dovrebbe informare senza indugio l'autorità di controllo   capofila sulla questione. Dopo essere stata informata, l'autorità di   controllo capofila dovrebbe decidere se intende trattare il caso a   norma della disposizione sulla cooperazione tra l'autorità di   controllo capofila e altre autorità di controllo interessate   («meccanismo dello sportello unico»), ovvero se l'autorità di   controllo che l'ha informata debba trattarlo a livello locale. Al   momento di decidere se intende trattare il caso, l'autorità di   controllo capofila dovrebbe tenere conto dell'eventuale esistenza,   nello Stato membro dell'autorità di controllo che l'ha informata, di   uno stabilimento del titolare del trattamento o del responsabile del   trattamento, al fine di garantire l'effettiva applicazione di una   decisione nei confronti del titolare del trattamento o del   responsabile del trattamento. Qualora l'autorità di controllo   capofila decida di trattare il caso, l'autorità di controllo che l'ha   informata dovrebbe avere la possibilità di presentare un progetto di   decisione, che l'autorità di controllo capofila dovrebbe tenere nella   massima considerazione nella preparazione del proprio progetto di   decisione nell'ambito di tale meccanismo di sportello unico. 

.. [C128] Le norme sull'autorità di controllo capofila e sul meccanismo di   sportello unico non dovrebbero applicarsi quando il trattamento è   effettuato da autorità pubbliche o da organismi privati   nell'interesse pubblico. In tali casi l'unica autorità di controllo   competente a esercitare i poteri a essa conferiti a norma del   presente regolamento dovrebbe essere l'autorità di controllo dello   Stato membro in cui l'autorità pubblica o l'organismo privato sono   stabiliti. 

.. [C129] Al fine di garantire un monitoraggio e un'applicazione coerenti del   presente regolamento in tutta l'Unione, le autorità di controllo   dovrebbero avere in ciascuno Stato membro gli stessi compiti e poteri   effettivi, fra cui poteri di indagine, poteri correttivi e   sanzionatori, e poteri autorizzativi e consultivi, segnatamente in   caso di reclamo proposto da persone fisiche, e fatti salvi i poteri   delle autorità preposte all'esercizio dell'azione penale ai sensi del   diritto degli Stati membri, il potere di intentare un'azione e di   agire in sede giudiziale o stragiudiziale in caso di violazione del   presente regolamento. Tali poteri dovrebbero includere anche il   potere di imporre una limitazione provvisoria o definitiva al   trattamento, incluso il divieto di trattamento. Gli Stati membri   possono precisare altri compiti connessi alla protezione dei dati   personali ai sensi del presente regolamento. È opportuno che i poteri   delle autorità di controllo siano esercitati nel rispetto di garanzie   procedurali adeguate previste dal diritto dell'Unione e degli Stati   membri, in modo imparziale ed equo ed entro un termine ragionevole.   In particolare ogni misura dovrebbe essere appropriata, necessaria e   proporzionata al fine di assicurare la conformità al presente   regolamento, tenuto conto delle circostanze di ciascun singolo caso,   rispettare il diritto di ogni persona di essere ascoltata prima che   nei suoi confronti sia adottato un provvedimento individuale che le   rechi pregiudizio ed evitare costi superflui ed eccessivi disagi per   le persone interessate. I poteri di indagine per quanto riguarda   l'accesso ai locali dovrebbero essere esercitati nel rispetto dei   requisiti specifici previsti dal diritto processuale degli Stati   membri, quale l'obbligo di ottenere un'autorizzazione giudiziaria   preliminare. Ogni misura giuridicamente vincolante dell'autorità di   controllo dovrebbe avere forma scritta, essere chiara e univoca,   riportare l'autorità di controllo che ha adottato la misura e la   relativa data di adozione, recare la firma del responsabile o di un   membro dell'autorità di controllo da lui autorizzata, precisare i   motivi della misura e fare riferimento al diritto a un ricorso   effettivo. Ciò non dovrebbe precludere requisiti supplementari ai   sensi del diritto processuale degli Stati membri. L'adozione di una   decisione giuridicamente vincolante implica che essa può essere   soggetta a controllo giurisdizionale nello Stato membro dell'autorità   di controllo che ha adottato la decisione. 

.. [C130] Qualora l'autorità di controllo cui sia stato proposto il reclamo non   sia l'autorità di controllo capofila, l'autorità di controllo   capofila dovrebbe cooperare strettamente con l'autorità di controllo   cui è stato proposto il reclamo in conformità delle disposizioni   sulla cooperazione e la coerenza previste dal presente regolamento.   In tali casi, l'autorità di controllo capofila, nell'adottare le   misure intese a produrre effetti giuridici, compresa l'imposizione di   sanzioni amministrative pecuniarie, dovrebbe tenere nella massima   considerazione il parere dell'autorità di controllo cui è stato   proposto il reclamo e che dovrebbe rimanere competente per svolgere   indagini nel territorio del proprio Stato membro in collegamento con   l'autorità di controllo capofila. 

.. [C131] Qualora un'altra autorità di controllo agisca in qualità di autorità   di controllo capofila per le attività di trattamento del titolare del   trattamento o del responsabile del trattamento, ma il concreto   oggetto di un reclamo o la possibile violazione riguardi solo   attività di trattamento del titolare del trattamento o del   responsabile del trattamento nello Stato membro di presentazione del   reclamo o di accertamento della possibile violazione e la questione   non incida in modo sostanziale o è improbabile che incida in modo   sostanziale su interessati in altri Stati membri, l'autorità di   controllo che riceva un reclamo o che accerti o sia altrimenti   informata di situazioni che implicano possibili violazioni del   regolamento dovrebbe tentare una composizione amichevole con il   titolare del trattamento e, qualora ciò non abbia esito, esercitare   l'intera sua gamma di poteri. Ciò dovrebbe includere: il trattamento   specifico effettuato nel territorio dello Stato membro dell'autorità   di controllo o con riguardo agli interessati nel territorio di tale   Stato membro; il trattamento effettuato nell'ambito di un'offerta di   beni o prestazione di servizi specificamente riguardante gli   interessati nel territorio dello Stato membro dell'autorità di   controllo; o il trattamento che deve essere oggetto di valutazione   tenuto conto dei pertinenti obblighi giuridici ai sensi della   legislazione degli Stati membri. 

.. [C132] Le attività di sensibilizzazione delle autorità di controllo nei   confronti del pubblico dovrebbero comprendere misure specifiche per i   titolari del trattamento e i responsabili del trattamento, comprese   le micro, piccole e medie imprese, e le persone fisiche in   particolare nel contesto educativo. 

.. [C133] Le autorità di controllo dovrebbero prestarsi assistenza reciproca   nell'adempimento dei loro compiti, in modo da garantire la coerente   applicazione e attuazione del presente regolamento nel mercato   interno. L'autorità di controllo che chiede assistenza reciproca può   adottare una misura provvisoria in caso di mancato riscontro a una   richiesta di assistenza reciproca entro un mese dal ricevimento di   tale richiesta da parte dell'altra autorità di controllo. 

.. [C134] Ciascuna autorità di controllo dovrebbe, se del caso, partecipare   alle operazioni congiunte con altre autorità di controllo. L'autorità   di controllo che riceve una richiesta dovrebbe darvi seguito entro un   termine determinato. 

.. [C135] È opportuno istituire un meccanismo di coerenza per la cooperazione   tra le autorità di controllo, al fine di assicurare un'applicazione   coerente del presente regolamento in tutta l'Unione. Tale meccanismo   dovrebbe applicarsi in particolare quando un'autorità di controllo   intenda adottare una misura intesa a produrre effetti giuridici con   riguardo ad attività di trattamento che incidono in modo sostanziale   su un numero significativo di interessati in vari Stati membri. È   opportuno che il meccanismo si attivi anche quando un'autorità di   controllo interessata o la Commissione chiede che tale questione sia   trattata nell'ambito del meccanismo di coerenza. Tale meccanismo non   dovrebbe pregiudicare le misure che la Commissione può adottare   nell'esercizio dei suoi poteri a norma dei trattati. 

.. [C136] In applicazione del meccanismo di coerenza il comitato dovrebbe   emettere un parere entro un termine determinato, se i suoi membri lo   decidono a maggioranza o se a richiederlo è un'autorità di controllo   interessata o la Commissione. Il comitato dovrebbe altresì avere il   potere di adottare decisioni giuridicamente vincolanti qualora   insorgano controversie tra autorità di controllo. A tal fine,   dovrebbe adottare, in linea di principio a maggioranza dei due terzi   dei suoi membri, decisioni giuridicamente vincolanti in casi   chiaramente determinati in cui vi siano pareri divergenti tra le   autorità di controllo segnatamente nell'ambito del meccanismo di   cooperazione tra l'autorità di controllo capofila e le autorità di   controllo interessate sul merito del caso, in particolare sulla   sussistenza di una violazione del presente regolamento. 

.. [C137] Potrebbe essere necessario intervenire urgentemente per tutelare i   diritti e le libertà degli interessati, in particolare quando   sussiste il pericolo che l'esercizio di un diritto possa essere   gravemente ostacolato. Un'autorità di controllo potrebbe pertanto   essere in grado di adottare misure provvisorie debitamente   giustificate nel proprio territorio, con un periodo di validità   determinato che non dovrebbe superare tre mesi. 

.. [C138] L'applicazione di tale meccanismo dovrebbe essere un presupposto di   liceità di una misura intesa a produrre effetti giuridici adottata   dall'autorità di controllo nei casi in cui la sua applicazione è   obbligatoria. In altri casi di rilevanza transfrontaliera, si   dovrebbe applicare il meccanismo di cooperazione tra autorità di   controllo capofila e autorità di controllo interessate e le autorità   di controllo interessate potrebbero prestarsi assistenza reciproca ed   effettuare operazioni congiunte, su base bilaterale o multilaterale,   senza attivare il meccanismo di coerenza. 

.. [C139] Per promuovere l'applicazione coerente del presente regolamento, il   comitato dovrebbe essere istituito come un organismo indipendente   dell'Unione. Per conseguire i suoi obiettivi, il comitato dovrebbe   essere dotato di personalità giuridica. Il comitato dovrebbe essere   rappresentato dal suo presidente. Esso dovrebbe sostituire il gruppo   per la tutela delle persone con riguardo al trattamento dei dati   personali istituito con direttiva 95/46/CE. Il comitato dovrebbe   essere composto dalla figura di vertice dell'autorità di controllo di   ciascuno Stato membro e dal garante europeo della protezione dei   dati, o dai rispettivi rappresentanti. È opportuno che la Commissione   partecipi alle attività del comitato senza diritto di voto e che il   garante europeo della protezione dei dati abbia diritti di voto   specifici. Il comitato dovrebbe contribuire all'applicazione coerente   del presente regolamento in tutta l'Unione, anche fornendo consulenza   alla Commissione, in particolare sul livello di protezione garantito   dai paesi terzi o dalle organizzazioni internazionali, e promuovendo   la cooperazione delle autorità di controllo in tutta l'Unione. Esso   dovrebbe assolvere i suoi compiti in piena indipendenza. 

.. [C140] Il comitato dovrebbe essere assistito da un segretariato messo a   disposizione dal garante europeo della protezione dei dati. Il   personale del garante europeo della protezione dei dati impegnato   nell'assolvimento dei compiti attribuiti al comitato dal presente   regolamento dovrebbe svolgere i suoi compiti esclusivamente secondo   le istruzioni del presidente del comitato e riferire a quest'ultimo. 

.. [C141] Ciascun interessato dovrebbe avere il diritto di proporre reclamo a   un'unica autorità di controllo, in particolare nello Stato membro in   cui risiede abitualmente, e il diritto a un ricorso giurisdizionale   effettivo a norma dell'articolo 47 della Carta qualora ritenga che   siano stati violati i diritti di cui gode a norma del presente   regolamento o se l'autorità di controllo non dà seguito a un reclamo,   lo respinge in tutto o in parte o lo archivia o non agisce quando è   necessario intervenire per proteggere i diritti dell'interessato.   Successivamente al reclamo si dovrebbe condurre un'indagine, soggetta   a controllo giurisdizionale, nella misura in cui ciò sia opportuno   nel caso specifico. È opportuno che l'autorità di controllo informi   gli interessati dello stato e dell'esito del reclamo entro un termine   ragionevole. Se il caso richiede un'ulteriore indagine o il   coordinamento con un'altra autorità di controllo, l'interessato   dovrebbe ricevere informazioni interlocutorie. Per agevolare la   proposizione di reclami, ogni autorità di controllo dovrebbe adottare   misure quali la messa a disposizione di un modulo per la proposizione   dei reclami compilabile anche elettronicamente, senza escludere altri   mezzi di comunicazione. 

.. [C142] Qualora l'interessato ritenga che siano stati violati i diritti di   cui gode a norma del presente regolamento, dovrebbe avere il diritto   di dare mandato a un organismo, un'organizzazione o un'associazione   che non abbiano scopo di lucro, costituiti in conformità del diritto   di uno Stato membro, con obiettivi statutari di pubblico interesse, e   che siano attivi nel settore della protezione dei dati personali, per   proporre reclamo per suo conto a un'autorità di controllo, esercitare   il diritto a un ricorso giurisdizionale per conto degli interessati o   esercitare il diritto di ottenere il risarcimento del danno per conto   degli interessati se quest'ultimo è previsto dal diritto degli Stati   membri. Gli Stati membri possono prescrivere che tale organismo,   organizzazione o associazione abbia il diritto di proporre reclamo in   tale Stato membro, indipendentemente dall'eventuale mandato   dell'interessato, e il diritto di proporre un ricorso giurisdizionale   effettivo qualora abbia motivo di ritenere che i diritti di un   interessato siano stati violati in conseguenza di un trattamento dei   dati personali che violi il presente regolamento. tale organismo,   organizzazione o associazione può non essere autorizzato a chiedere   il risarcimento del danno per conto di un interessato   indipendentemente dal mandato dell'interessato. 

.. [C143] Qualsiasi persona fisica o giuridica ha diritto di proporre un   ricorso per l'annullamento delle decisioni del comitato dinanzi alla   Corte di giustizia, alle condizioni previste all'articolo 263 TFUE.   In quanto destinatari di tali decisioni, le autorità di controllo   interessate che intendono impugnarle, devono proporre ricorso entro   due mesi dalla loro notifica, conformemente all'articolo 263 TFUE.   Ove le decisioni del comitato si riferiscano direttamente e   individualmente a un titolare del trattamento, a un responsabile del   trattamento o al reclamante, quest'ultimo può proporre un ricorso per   l'annullamento di tali decisioni e dovrebbe farlo entro due mesi   dalla loro pubblicazione sul sito web del comitato, conformemente   all'articolo 263 TFUE. Fatto salvo tale diritto ai sensi   dell'articolo 263 TFUE, ogni persona fisica o giuridica dovrebbe   poter proporre un ricorso giurisdizionale effettivo dinanzi alle   competenti autorità giurisdizionali nazionali contro una decisione   dell'autorità di controllo che produce effetti giuridici nei   confronti di detta persona. Tale decisione riguarda in particolare   l'esercizio di poteri di indagine, correttivi e autorizzativi da   parte dell'autorità di controllo o l'archiviazione o il rigetto dei   reclami. Tuttavia, tale diritto a un ricorso giurisdizionale   effettivo non comprende altre misure adottate dalle autorità di   controllo che non sono giuridicamente vincolanti, come pareri o   consulenza forniti dall'autorità di controllo. Le azioni contro   l'autorità di controllo dovrebbero essere promosse dinanzi alle   autorità giurisdizionali dello Stato membro in cui l'autorità di   controllo è stabilita e dovrebbero essere effettuate in conformità   del diritto processuale dello Stato membro in questione. Tali   autorità giurisdizionali dovrebbero esercitare i loro pieni poteri   giurisdizionali, ivi compreso quello di esaminare tutte le questioni   di fatto e di diritto che abbiano rilevanza per la controversia   dinanzi a esse pendente.     Se un reclamo è stato rigettato o archiviato da un'autorità di   controllo, il reclamante può proporre ricorso giurisdizionale nello   stesso Stato membro. Nell'ambito dei ricorsi giurisdizionali relativi   all'applicazione del presente regolamento, le autorità   giurisdizionali nazionali che ritengano necessario, ai fini di una   sentenza, disporre di una decisione in merito, possono, o nel caso di   cui all'articolo 267 TFUE, devono chiedere alla Corte di giustizia di   pronunciarsi, in via pregiudiziale, sull'interpretazione del diritto   dell'Unione, compreso il presente regolamento. Inoltre, se una   decisione dell'autorità di controllo che attua una decisione del   comitato è impugnata dinanzi a un'autorità giurisdizionale nazionale   ed è in questione la validità della decisione del comitato, tale   autorità giurisdizionale nazionale non ha il potere di invalidare la   decisione del comitato, ma deve deferire la questione di validità   alla Corte di giustizia ai sensi dell'articolo 267 TFUE quale   interpretato dalla Corte di giustizia, ove ritenga la decisione non   valida. Tuttavia, un'autorità giurisdizionale nazionale non può   deferire una questione relativa alla validità di una decisione del   comitato su richiesta di una persona fisica o giuridica che ha avuto   la possibilità di proporre un ricorso per l'annullamento di tale   decisione, specialmente se direttamente e individualmente interessata   da siffatta decisione, ma non ha agito in tal senso entro il termine   stabilito dall'articolo 263 TFUE. 

.. [C144] Qualora un'autorità giurisdizionale adita per un'azione contro una   decisione di un'autorità di controllo abbia motivo di ritenere che le   azioni riguardanti lo stesso trattamento, quale lo stesso oggetto   relativamente al trattamento da parte dello stesso titolare del   trattamento o dello stesso responsabile del trattamento, o lo stesso   titolo, siano sottoposte a un'autorità giurisdizionale competente in   un altro Stato membro, l'autorità giurisdizionale adita dovrebbe   contattare tale autorità giurisdizionale al fine di confermare   l'esistenza di tali azioni connesse. Se le azioni connesse sono   pendenti dinanzi a un'autorità giurisdizionale in un altro Stato   membro, qualsiasi autorità giurisdizionale successivamente adita può   sospendere l'azione proposta dinanzi a essa o, su richiesta di una   delle parti, può dichiarare la propria incompetenza a favore della   prima autorità giurisdizionale adita se tale autorità giurisdizionale   è competente a conoscere delle azioni in questione e la sua legge   consente la riunione delle azioni. Le azioni sono considerate   connesse quando hanno tra loro un legame così stretto da rendere   opportuno trattarle e decidere in merito contestualmente, per evitare   il rischio di sentenze incompatibili risultanti da azioni separate. 

.. [C145] Nelle azioni contro un titolare del trattamento o responsabile del   trattamento, il ricorrente dovrebbe poter avviare un'azione legale   dinanzi all'autorità giurisdizionale dello Stato membro in cui il   titolare del trattamento o il responsabile del trattamento ha uno   stabilimento o in cui risiede l'interessato, salvo che il titolare   del trattamento sia un'autorità pubblica di uno Stato membro che   agisce nell'esercizio dei suoi poteri pubblici. 

.. [C146] Il titolare del trattamento o il responsabile del trattamento   dovrebbe risarcire i danni cagionati a una persona da un trattamento   non conforme al presente regolamento ma dovrebbe essere esonerato da   tale responsabilità se dimostra che l'evento dannoso non gli è in   alcun modo imputabile. Il concetto di danno dovrebbe essere   interpretato in senso lato alla luce della giurisprudenza della Corte   di giustizia in modo tale da rispecchiare pienamente gli obiettivi   del presente regolamento. Ciò non pregiudica le azioni di   risarcimento di danni derivanti dalla violazione di altre norme del   diritto dell'Unione o degli Stati membri. Un trattamento non conforme   al presente regolamento comprende anche il trattamento non conforme   agli atti delegati e agli atti di esecuzione adottati in conformità   del presente regolamento e alle disposizioni del diritto degli Stati   membri che specificano disposizioni del presente regolamento. Gli   interessati dovrebbero ottenere pieno ed effettivo risarcimento per   il danno subito. Qualora i titolari del trattamento o i responsabili   del trattamento siano coinvolti nello stesso trattamento, ogni   titolare del trattamento o responsabile del trattamento dovrebbe   rispondere per la totalità del danno. Tuttavia, qualora essi siano   riuniti negli stessi procedimenti giudiziari conformemente al diritto   degli Stati membri, il risarcimento può essere ripartito in base alla   responsabilità che ricade su ogni titolare del trattamento o   responsabile del trattamento per il danno cagionato dal trattamento,   a condizione che sia assicurato il pieno ed effettivo risarcimento   dell'interessato che ha subito il danno. Il titolare del trattamento   o il responsabile del trattamento che ha pagato l'intero risarcimento   del danno può successivamente proporre un'azione di regresso contro   altri titolari del trattamento o responsabili del trattamento   coinvolti nello stesso trattamento. 

.. [C147] Qualora il presente regolamento preveda disposizioni specifiche in   materia di giurisdizione, in particolare riguardo a procedimenti che   prevedono il ricorso giurisdizionale, compreso quello per   risarcimento, contro un titolare del trattamento o un responsabile   del trattamento, disposizioni generali in materia di giurisdizione   quali quelle di cui al regolamento (UE) n. 1215/2012 del Parlamento   europeo e del Consiglio   non dovrebbero pregiudicare l'applicazione di dette disposizioni   specifiche. 

.. [C148] Per rafforzare il rispetto delle norme del presente regolamento,   dovrebbero essere imposte sanzioni, comprese sanzioni amministrative   pecuniarie per violazione del regolamento,in aggiunta o in   sostituzione di misure appropriate imposte dall'autorità di controllo   ai sensi del presente regolamento. In caso di violazione minore o se   la sanzione pecuniaria che dovrebbe essere imposta costituisse un   onere sproporzionato per una persona fisica, potrebbe essere rivolto   un ammonimento anziché imposta una sanzione pecuniaria. Si dovrebbe   prestare tuttavia debita attenzione alla natura, alla gravità e alla   durata della violazione, al carattere doloso della violazione e alle   misure adottate per attenuare il danno subito, al grado di   responsabilità o eventuali precedenti violazioni pertinenti, alla   maniera in cui l'autorità di controllo ha preso conoscenza della   violazione, al rispetto dei provvedimenti disposti nei confronti del   titolare del trattamento o del responsabile del trattamento,   all'adesione a un codice di condotta e eventuali altri fattori   aggravanti o attenuanti. L'imposizione di sanzioni, comprese sanzioni   amministrative pecuniarie dovrebbe essere soggetta a garanzie   procedurali appropriate in conformità dei principi generali del   diritto dell'Unione e della Carta, inclusi l'effettiva tutela   giurisdizionale e il giusto processo. 

.. [C149] Gli Stati membri dovrebbero poter stabilire disposizioni relative a   sanzioni penali per violazioni del presente regolamento, comprese   violazioni di norme nazionali adottate in virtù ed entro i limiti del   presente regolamento. Tali sanzioni penali possono altresì   autorizzare la sottrazione dei profitti ottenuti attraverso   violazioni del presente regolamento. Tuttavia, l'imposizione di   sanzioni penali per violazioni di tali norme nazionali e di sanzioni   amministrative non dovrebbe essere in contrasto con il principio del   _ne bis in idem_ quale interpretato dalla   Corte di giustizia. 

.. [C150] Al fine di rafforzare e armonizzare le sanzioni amministrative   applicabili per violazione del presente regolamento, ogni autorità di   controllo dovrebbe poter imporre sanzioni amministrative pecuniarie.   Il presente regolamento dovrebbe specificare le violazioni, indicare   il limite massimo e i criteri per prevedere la relativa sanzione   amministrativa pecuniaria, che dovrebbe essere stabilita   dall'autorità di controllo competente in ogni singolo caso, tenuto   conto di tutte le circostanze pertinenti della situazione specifica,   in particolare della natura, gravità e durata dell'infrazione e delle   relative conseguenze, nonché delle misure adottate per assicurare la   conformità agli obblighi derivanti dal presente regolamento e   prevenire o attenuare le conseguenze della violazione. Se le sanzioni   amministrative sono inflitte a imprese, le imprese dovrebbero essere   intese quali definite agli articoli 101 e 102 TFUE a tali fini. Se le   sanzioni amministrative sono inflitte a persone che non sono imprese,   l'autorità di controllo dovrebbe tenere conto del livello generale di   reddito nello Stato membro come pure della situazione economica della   persona nel valutare l'importo appropriato della sanzione pecuniaria.   Il meccanismo di coerenza può essere utilizzato anche per favorire   un'applicazione coerente delle sanzioni amministrative pecuniarie.   Dovrebbe spettare agli Stati membri determinare se e in che misura le   autorità pubbliche debbano essere soggette a sanzioni amministrative   pecuniarie. Imporre una sanzione amministrativa pecuniaria o dare un   avvertimento non incide sull'applicazione di altri poteri delle   autorità di controllo o di altre sanzioni a norma del regolamento. 

.. [C151] I sistemi giudiziari di Danimarca ed Estonia non consentono   l'irrogazione di sanzioni amministrative pecuniarie come previsto dal   presente regolamento. Le norme relative alle sanzioni amministrative   pecuniarie possono essere applicate in maniera tale che in Danimarca   la sanzione pecuniaria sia irrogata dalle competenti autorità   giurisdizionali nazionali quale sanzione penale e in Estonia la   sanzione pecuniaria sia imposta dall'autorità di controllo nel quadro   di una procedura d'infrazione, purché l'applicazione di tali norme in   detti Stati membri abbia effetto equivalente alle sanzioni   amministrative pecuniarie irrogate dalle autorità di controllo. Le   competenti autorità giurisdizionali nazionali dovrebbero pertanto   tener conto della raccomandazione dell'autorità di controllo che   avvia l'azione sanzionatoria. In ogni caso, le sanzioni pecuniarie   irrogate dovrebbero essere effettive, proporzionate e dissuasive. 

.. [C152] Se il presente regolamento non armonizza le sanzioni amministrative o   se necessario in altri casi, ad esempio in caso di gravi violazioni   del regolamento, gli Stati membri dovrebbero attuare un sistema che   preveda sanzioni effettive, proporzionate e dissuasive. La natura di   tali sanzioni, penali o amministrative, dovrebbe essere determinata   dal diritto degli Stati membri. 

.. [C153] Il diritto degli Stati membri dovrebbe conciliare le norme che   disciplinano la libertà di espressione e di informazione, comprese   l'espressione giornalistica, accademica, artistica o letteraria, con   il diritto alla protezione dei dati personali ai sensi del presente   regolamento. Il trattamento dei dati personali effettuato unicamente   a scopi giornalistici o di espressione accademica, artistica o   letteraria dovrebbe essere soggetto a deroghe o esenzioni rispetto ad   alcune disposizioni del presente regolamento se necessario per   conciliare il diritto alla protezione dei dati personali e il diritto   alla libertà d'espressione e di informazione sancito nell'articolo 11   della Carta. Ciò dovrebbe applicarsi in particolare al trattamento   dei dati personali nel settore audiovisivo, negli archivi stampa e   nelle emeroteche. È pertanto opportuno che gli Stati adottino misure   legislative che prevedano le deroghe e le esenzioni necessarie ai   fini di un equilibrio tra tali diritti fondamentali. Gli Stati membri   dovrebbero adottare tali esenzioni e deroghe con riferimento alle   disposizioni riguardanti i principi generali, i diritti   dell'interessato, il titolare del trattamento e il responsabile del   trattamento, il trasferimento di dati personali verso paesi terzi o a   organizzazioni internazionali, le autorità di controllo indipendenti,   la cooperazione e la coerenza nonché situazioni di trattamento dei   dati specifiche. Qualora tali esenzioni o deroghe differiscano da uno   Stato membro all'altro, dovrebbe applicarsi il diritto dello Stato   membro cui è soggetto il titolare del trattamento. Per tenere conto   dell'importanza del diritto alla libertà di espressione in tutte le   società democratiche è necessario interpretare in modo esteso i   concetti relativi a detta libertà, quali la nozione di giornalismo. 

.. [C154] Il presente regolamento ammette, nell'applicazione delle sue   disposizioni, che si tenga conto del principio del pubblico accesso   ai documenti ufficiali. L'accesso del pubblico ai documenti ufficiali   può essere considerato di interesse pubblico. I dati personali   contenuti in documenti conservati da un'autorità pubblica o da un   organismo pubblico dovrebbero poter essere diffusi da detta autorità   o organismo se la diffusione è prevista dal diritto dell'Unione o   degli Stati membri cui l'autorità pubblica o l'organismo pubblico   sono soggetti. Tali disposizioni legislative dovrebbero conciliare   l'accesso del pubblico ai documenti ufficiali e il riutilizzo delle   informazioni del settore pubblico con il diritto alla protezione dei   dati personali e possono quindi prevedere la necessaria conciliazione   con il diritto alla protezione dei dati personali, in conformità del   presente regolamento. Il riferimento alle autorità pubbliche e agli   organismi pubblici dovrebbe comprendere, in tale contesto, tutte le   autorità o altri organismi cui si applica il diritto degli Stati   membri sull'accesso del pubblico ai documenti. La direttiva   2003/98/CE del Parlamento europeo e del Consiglio   non pregiudica in alcun modo il livello di tutela delle persone   fisiche con riguardo al trattamento dei dati personali ai sensi delle   disposizioni di diritto dell'Unione e degli Stati membri e non   modifica, in particolare, gli obblighi e i diritti previsti dal   presente regolamento. Nello specifico, tale direttiva non dovrebbe   applicarsi ai documenti il cui accesso è escluso o limitato in virtù   dei regimi di accesso per motivi di protezione dei dati personali, e   a parti di documenti accessibili in virtù di tali regimi che   contengono dati personali il cui riutilizzo è stato previsto per   legge come incompatibile con la normativa in materia di tutela delle   persone fisiche con riguardo al trattamento dei dati personali. 

.. [C155] Il diritto degli Stati membri o i contratti collettivi, ivi compresi   gli «accordi aziendali», possono prevedere norme specifiche per il   trattamento dei dati personali dei dipendenti nell'ambito dei   rapporti di lavoro, in particolare per quanto riguarda le condizioni   alle quali i dati personali nei rapporti di lavoro possono essere   trattati sulla base del consenso del dipendente, per finalità di   assunzione, esecuzione del contratto di lavoro, compreso   l'adempimento degli obblighi stabiliti dalla legge o da contratti   collettivi, di gestione, pianificazione e organizzazione del lavoro,   parità e diversità sul posto di lavoro, salute e sicurezza sul   lavoro, e ai fini dell'esercizio e del godimento, individuale o   collettivo, dei diritti e dei vantaggi connessi al lavoro, nonché per   finalità di cessazione del rapporto di lavoro. 

.. [C156] Il trattamento di dati personali a fini di archiviazione nel pubblico   interesse, di ricerca scientifica o storica o a fini statistici   dovrebbe essere soggetto a garanzie adeguate per i diritti e le   libertà dell'interessato, in conformità del presente regolamento.   Tali garanzie dovrebbero assicurare che siano state predisposte   misure tecniche e organizzative al fine di garantire, in particolare,   il principio della minimizzazione dei dati. L'ulteriore trattamento   di dati personali a fini di archiviazione nel pubblico interesse, di   ricerca scientifica o storica o a fini statistici è da effettuarsi   quando il titolare del trattamento ha valutato la fattibilità di   conseguire tali finalità trattando dati personali che non consentono   o non consentono più di identificare l'interessato, purché esistano   garanzie adeguate (come ad esempio la pseudonimizzazione dei dati   personali). Gli Stati membri dovrebbero prevedere garanzie adeguate   per il trattamento di dati personali per finalità di archiviazione   nel pubblico interesse, per finalità di ricerca scientifica o storica   o per finalità statistiche. Gli Stati membri dovrebbero essere   autorizzati a fornire, a specifiche condizioni e fatte salve adeguate   garanzie per gli interessati, specifiche e deroghe relative ai   requisiti in materia di informazione e ai diritti alla rettifica,   alla cancellazione, all'oblio, alla limitazione del trattamento, alla   portabilità dei dati personali, nonché al diritto di opporsi in caso   di trattamento di dati personali per finalità di archiviazione nel   pubblico interesse, per finalità di ricerca scientifica o storica o   per finalità statistiche. Le condizioni e le garanzie in questione   possono comprendere procedure specifiche per l'esercizio di tali   diritti da parte degli interessati, qualora ciò sia appropriato alla   luce delle finalità previste dallo specifico trattamento, oltre a   misure tecniche e organizzative intese a ridurre al minimo il   trattamento dei dati personali conformemente ai principi di   proporzionalità e di necessità. Il trattamento dei dati personali per   finalità scientifiche dovrebbe rispettare anche altre normative   pertinenti, ad esempio quelle sulle sperimentazioni cliniche. 

.. [C157] Combinando informazioni provenienti dai registri, i ricercatori   possono ottenere nuove conoscenze di grande utilità relativamente a   patologie diffuse come le malattie cardiovascolari, il cancro e la   depressione. Avvalendosi dei registri, i risultati delle ricerche   possono acquistare maggiore rilevanza, dal momento che si basano su   una popolazione più ampia. Nell'ambito delle scienze sociali, la   ricerca basata sui registri consente ai ricercatori di ottenere   conoscenze essenziali sulla correlazione a lungo termine tra numerose   condizioni sociali, quali la disoccupazione e il livello di   istruzione, e altre condizioni di vita. I risultati delle ricerche   ottenuti dai registri forniscono conoscenze solide e di alta qualità,   che possono costituire la base per l'elaborazione e l'attuazione di   politiche basate sulla conoscenza, migliorare la qualità della vita   per molte persone, migliorare l'efficienza dei servizi sociali. Al   fine di facilitare la ricerca scientifica, i dati personali possono   essere trattati per finalità di ricerca scientifica fatte salve   condizioni e garanzie adeguate previste dal diritto dell'Unione o   degli Stati membri. 

.. [C158] Qualora i dati personali siano trattati a fini di archiviazione, il   presente regolamento dovrebbe applicarsi anche a tale tipo di   trattamento, tenendo presente che non dovrebbe applicarsi ai dati   delle persone decedute. Le autorità pubbliche o gli organismi   pubblici o privati che tengono registri di interesse pubblico   dovrebbero essere servizi che, in virtù del diritto dell'Unione o   degli Stati membri, hanno l'obbligo legale di acquisire, conservare,   valutare, organizzare, descrivere, comunicare, promuovere, diffondere   e fornire accesso a registri con un valore a lungo termine per   l'interesse pubblico generale. Gli Stati membri dovrebbero inoltre   essere autorizzati a prevedere il trattamento ulteriore dei dati   personali per finalità di archiviazione, per esempio al fine di   fornire specifiche informazioni connesse al comportamento politico   sotto precedenti regimi statali totalitari, a genocidi, crimini   contro l'umanità, in particolare l'Olocausto, o crimini di guerra. 

.. [C159] Qualora i dati personali siano trattati per finalità di ricerca   scientifica, il presente regolamento dovrebbe applicarsi anche a tale   trattamento. Nell'ambito del presente regolamento, il trattamento di   dati personali per finalità di ricerca scientifica dovrebbe essere   interpretato in senso lato e includere ad esempio sviluppo   tecnologico e dimostrazione, ricerca fondamentale, ricerca applicata   e ricerca finanziata da privati, oltre a tenere conto dell'obiettivo   dell'Unione di istituire uno spazio europeo della ricerca ai sensi   dell'articolo 179, paragrafo 1, TFUE. Le finalità di ricerca   scientifica dovrebbero altresì includere gli studi svolti   nell'interesse pubblico nel settore della sanità pubblica. Per   rispondere alle specificità del trattamento dei dati personali per   finalità di ricerca scientifica dovrebbero applicarsi condizioni   specifiche, in particolare per quanto riguarda la pubblicazione o la   diffusione in altra forma di dati personali nel contesto delle   finalità di ricerca scientifica. Se il risultato della ricerca   scientifica, in particolare nel contesto sanitario, costituisce   motivo per ulteriori misure nell'interesse dell'interessato, le norme   generali del presente regolamento dovrebbero applicarsi in vista di   tali misure. 

.. [C160] Qualora i dati personali siano trattati a fini di ricerca storica, il   presente regolamento dovrebbe applicarsi anche a tale trattamento.   Ciò dovrebbe comprendere anche la ricerca storica e la ricerca a fini   genealogici, tenendo conto del fatto che il presente regolamento non   dovrebbe applicarsi ai dati delle persone decedute. 

.. [C161] Ai fini del consenso alla partecipazione ad attività di ricerca   scientifica nell'ambito di sperimentazioni cliniche dovrebbero   applicarsi le pertinenti disposizioni del regolamento (UE)   n. 536/2014 del Parlamento europeo e del Consiglio. 

.. [C162] Qualora i dati personali siano trattati per finalità statistiche, il   presente regolamento dovrebbe applicarsi a tale trattamento. Il   diritto dell'Unione o degli Stati membri dovrebbe, entro i limiti del   presente regolamento, determinare i contenuti statistici, il   controllo dell'accesso, le specifiche per il trattamento dei dati   personali per finalità statistiche e le misure adeguate per tutelare   i diritti e le libertà dell'interessato e per garantire il segreto   statistico. Per finalità statistiche si intende qualsiasi operazione   di raccolta e trattamento di dati personali necessari alle indagini   statistiche o alla produzione di risultati statistici. Tali risultati   statistici possono essere ulteriormente usati per finalità diverse,   anche per finalità di ricerca scientifica. La finalità statistica   implica che il risultato del trattamento per finalità statistiche non   siano dati personali, ma dati aggregati, e che tale risultato o i   dati personali non siano utilizzati a sostegno di misure o decisioni   riguardanti persone fisiche specifiche. 

.. [C163] È opportuno proteggere le informazioni riservate raccolte dalle   autorità statistiche nazionali e dell'Unione per la produzione di   statistiche ufficiali europee e nazionali. Le statistiche europee   dovrebbero essere sviluppate, prodotte e diffuse conformemente ai   principi statistici di cui all'articolo 338, paragrafo 2, TFUE,   mentre le statistiche nazionali dovrebbero essere conformi anche al   diritto degli Stati membri. Il regolamento (CE) n. 223/2009 del   Parlamento europeo e del Consiglio   fornisce ulteriori specificazioni in merito al segreto statistico per   quanto riguarda le statistiche europee. 

.. [C164] Per quanto riguarda il potere delle autorità di controllo di   ottenere, dal titolare del trattamento o dal responsabile del   trattamento, accesso ai dati personali e accesso ai loro locali, gli   Stati membri possono stabilire per legge, nei limiti del presente   regolamento, norme specifiche per tutelare il segreto professionale o   altri obblighi equivalenti di segretezza, qualora si rendano   necessarie per conciliare il diritto alla protezione dei dati   personali con il segreto professionale. Ciò non pregiudica gli   obblighi esistenti degli Stati membri di adottare norme relative al   segreto professionale laddove richiesto dal diritto dell'Unione. 

.. [C165] Il presente regolamento rispetta e non pregiudica lo status di cui   godono le chiese e le associazioni o comunità religiose negli Stati   membri in virtù del diritto costituzionale vigente, in conformità   dell'articolo 17 TFUE. 

.. [C166] Al fine di conseguire gli obiettivi del regolamento, segnatamente   tutelare i diritti e le libertà fondamentali delle persone fisiche,   in particolare il diritto alla protezione dei dati personali, e   garantire la libera circolazione di tali dati nell'Unione, è   opportuno delegare alla Commissione il potere di adottare atti   conformemente all'articolo 290 TFUE. In particolare, dovrebbero   essere adottati atti delegati riguardanti i criteri e i requisiti dei   meccanismi di certificazione, le informazioni da presentare sotto   forma di icone standardizzate e le procedure per fornire tali icone.   È di particolare importanza che durante i lavori preparatori la   Commissione svolga adeguate consultazioni, anche a livello di   esperti. Nella preparazione e nell'elaborazione degli atti delegati,   la Commissione dovrebbe provvedere alla contestuale, tempestiva e   appropriata trasmissione dei documenti pertinenti al Parlamento   europeo e al Consiglio. 

.. [C167] Al fine di garantire condizioni uniformi di esecuzione del presente   regolamento, dovrebbero essere attribuite alla Commissione competenze   di esecuzione ove previsto dal presente regolamento. Tali competenze   dovrebbero essere esercitate conformemente al regolamento (UE)   n. 182/2011 del Parlamento europeo e del Consiglio.A tal fine, la   Commissione dovrebbe contemplare misure specifiche per le micro,   piccole e medie imprese. 

.. [C168] È opportuno applicare la procedura d'esame per l'adozione di atti di   esecuzione su: clausole contrattuali tipo tra i titolari del   trattamento e i responsabili del trattamento e tra responsabili del   trattamento, codici di condotta; norme tecniche e meccanismi di   certificazione; adeguato livello di protezione offerto da un paese   terzo, un territorio o settore specifico all'interno del paese terzo,   o da un'organizzazione internazionale; clausole tipo di protezione   dei dati; formati e procedure per lo scambio di informazioni per via   elettronica tra i titolari del trattamento, i responsabili del   trattamento e le autorità di controllo per norme vincolanti   d'impresa; assistenza reciproca; e modalità per lo scambio di   informazioni per via elettronica tra autorità di controllo e tra le   autorità di controllo e il comitato. 

.. [C169] È opportuno che la Commissione adotti atti di esecuzione   immediatamente applicabili quando gli elementi a disposizione   indicano che un paese terzo, un territorio o settore di specifico   all'interno di tale paese terzo, o un'organizzazione internazionale   non garantisce un livello di protezione adeguato e ciò è reso   necessario da imperativi motivi di urgenza. 

.. [C170] Poiché l'obiettivo del presente regolamento, vale a dire garantire un   livello equivalente di tutela delle persone fisiche e la libera   circolazione dei dati personali nell'Unione, non può essere   conseguito in misura sufficiente dagli Stati membri ma, a motivo   della portata e degli effetti dell'azione in questione, può essere   conseguito meglio a livello di Unione, quest'ultima può intervenire   in base al principio di sussidiarietà sancito dall'articolo 5 del   trattato sull'Unione europea (TUE). Il presente regolamento si limita   a quanto è necessario per conseguire tale obiettivo in ottemperanza   al principio di proporzionalità enunciato nello stesso articolo. 

.. [C171] Il presente regolamento dovrebbe abrogare la direttiva 95/46/CE. Il   trattamento già in corso alla data di applicazione del presente   regolamento dovrebbe essere reso conforme al presente regolamento   entro un periodo di due anni dall'entrata in vigore del presente   regolamento. Qualora il trattamento si basi sul consenso a norma   della direttiva 95/46/CE, non occorre che l'interessato presti   nuovamente il suo consenso, se questo è stato espresso secondo   modalità conformi alle condizioni del presente regolamento, affinché   il titolare del trattamento possa proseguire il trattamento in   questione dopo la data di applicazione del presente regolamento. Le   decisioni della Commissione e le autorizzazioni delle autorità di   controllo basate sulla direttiva 95/46/CE rimangono in vigore fino a   quando non vengono modificate, sostituite o abrogate. 

.. [C172] Il Garante europeo della protezione dei dati è stato consultato   conformemente all'articolo 28, paragrafo 2, del regolamento (CE) n.   45/2001 e ha espresso un parere il 7 marzo 2012. 

.. [C173] È opportuno che il presente regolamento si applichi a tutti gli   aspetti relativi alla tutela dei diritti e delle libertà fondamentali   con riguardo al trattamento dei dati personali che non rientrino in   obblighi specifici, aventi lo stesso obiettivo, di cui alla   direttiva 2002/58/CE del Parlamento europeo e del Consiglio,   compresi gli obblighi del titolare del trattamento e i diritti delle   persone fisiche. Per chiarire il rapporto tra il presente regolamento   e la direttiva 2002/58/CE, è opportuno modificare quest'ultima di   conseguenza. Una volta adottato il presente regolamento, la direttiva   2002/58/CE dovrebbe essere riesaminata in particolare per assicurare   la coerenza con il presente regolamento, 

